COD DEONTOLOGIC
din 27 noiembrie 2011 al profesiei de arhitect

În temeiul art. 28 alin. (1) lit. a) din Legea nr. 184/2001 privind organizarea şi
exercitarea profesiei de arhitect, republicată, cu modificările şi completările
ulterioare,
Conferinţa naţională extraordinară a Ordinului Arhitecţilor din România din 26-27
noiembrie 2011 aprobă prezentul cod deontologic al profesiei de arhitect.


CAPITOLUL I: DISPOZIŢII GENERALE – INTRODUCERE
ŞI PRINCIPII PENTRU EXERCITAREA PROFESIEI

SECŢIUNEA 1: Introducere

Art. 1
(1)Prin prezentul cod deontologic, denumit în continuare cod, se stabilesc principiile
fundamentale de onorabilitate în exercitarea profesiei de arhitect şi se
reglementează normele de conduită profesională derivate din aceste principii,
obligatorii în exerciţiul drepturilor şi îndatoririlor arhitectului ca profesionist.
(2)Neîndeplinirea normelor de conduită profesională de către arhitecţii membri ai
Ordinului Arhitecţilor din Romania, denumit în continuare Ordinul, se analizează de
către comisiile de disciplină ale acestuia şi se sancţionează, după caz.

Art. 2
Prezentul cod este întocmit în conformitate cu prevederile art. 20 lit. b), art. 28 alin.
(1) lit. a) şi art. 46 alin. (2) din Legea nr. 184/2001 privind organizarea şi exercitarea
profesiei de arhitect, republicată, cu modificările şi completările ulterioare, şi cu cele
ale Codului deontologic european pentru arhitecţii care furnizează servicii de
arhitectură, elaborat de Consiliul Arhitecţilor din Europa (ACE-CAE).

SECŢIUNEA 2: Principii

Art. 3
În exercitarea profesiei, un arhitect trebuie să respecte următoarele principii
fundamentale:
1.Arhitectul va fi integru şi se va comporta onorabil.
2.Arhitectul va fi competent în cadrul misiunilor asumate.
3.Arhitectul îşi va asuma misiuni doar în baza unui contract scris.
4.Arhitectul va exercita dreptul de semnătură cu asumarea responsabilităţii.
5.Arhitectul va propune şi va negocia cu clientul onorariul cuvenit.
6.Arhitectul va respecta dreptul de autor.
7.Arhitectul va fi demn de încrederea clientului său.
8.Arhitectul va respecta confidenţialitatea informaţiilor clientului său.
9.Arhitectul va respecta interesul public.
10.Arhitectul va promova serviciile sale cu onestitate.
11.Arhitectul se va comporta corect în relaţia cu colegii.
12.Arhitectul va trata toţi membrii Ordinului cu respectul cuvenit.
13.Arhitectul va coopera cu Ordinul, respectând toate reglementările legale în
materie.

Art. 4
Respectarea întru totul a prevederilor prezentului cod constituie obligaţie
profesională şi morală fermă pentru fiecare arhitect membru al Ordinului.


CAPITOLUL II: OBLIGAŢII GENERALE

Art. 5
Arhitectul are obligaţia de a-şi exercita profesia conform tuturor prevederilor legale
în vigoare, precum şi regulilor general acceptate ale profesiei.

Art. 6
Arhitectul este răspunzător pentru fiecare dintre actele sale profesionale în raport
cu prezentul cod.

Art. 7
Arhitectul îşi va exercita profesia astfel încât în orice moment onorabilitatea,
onestitatea, independenţa profesională şi integritatea sa să nu poată fi contestate.

Art. 8
Arhitectul va exprima numai acele puncte de vedere care sunt în concordanţă cu
opinia sa profesională şi va refuza formularea unor opinii de natură să înşele ori să
dezinformeze alte persoane sau să discrediteze profesia de arhitect prin
nerespectarea adevărului, a legii sau a normelor profesiei.

Art. 9
În exercitarea profesiei, arhitectul nu va face niciun fel de discriminări şi va face uz
de raţionamentul său profesional.

Art. 10
Orice arhitect trebuie să se abţină, inclusiv în afara vieţii profesionale, de la acte de
natură să ducă la desconsiderarea sa şi a profesiei de arhitect.

Art. 11
Arhitectul are obligaţia de a nu implica numele şi activitatea sa profesională în
acţiuni de publicitate comercială în beneficiul terţilor, respectiv firme de construcţii
şi/sau instalaţii, firme de producţie de materiale, furnituri şi echipamente pentru
construcţii, dacă nu posedă date suficiente privind calitatea produselor şi/sau a
serviciilor furnizate.
Art. 12
În exercitarea profesiei, arhitectul este dator să promoveze şi să folosească
principiile estetice şi pe cele ale limbajului arhitectural şi, de asemenea, să îşi
păstreze independenţa în raport cu eventuale presiuni ale autorităţilor publice
sau ale unor persoane fizice ori juridice, astfel încât să nu prejudicieze interesele
clientului său ori interesul public.


CAPITOLUL III: NORME DE CONDUITĂ PROFESIONALĂ

SECŢIUNEA 1: Integritatea şi onorabilitatea - Arhitectul va fi integru în
exerciţiul profesiei, în sensul că va fi cinstit şi corect în toate relaţiile
profesionale şi de afaceri

Art. 13
(1)Arhitectul are obligaţia ca pe proiectele pe care le-a elaborat şi/sau le-a
coordonat să îşi menţioneze explicit titlul, numele şi calitatea în care le-a întocmit.
(2)Sunt interzise:
a)atribuirea de calităţi nereale;
b)semnătura de complezenţă, aşa cum este definită la art. 37;
c)uzurparea drepturilor de autor;
d)plagiatul.
(3)Arhitectul are aceleaşi obligaţii şi interdicţii şi în cazul unei lucrări teoretice/de
cercetare.

Art. 14
În scopul evitării conflictelor de interese, arhitectul cu drept de semnătură nu va
putea presta, pentru acelaşi client şi aceeaşi lucrare, simultan cu misiunea de
proiectare sau consultanţă, servicii de verificator de proiecte, servicii de execuţie ori
dirigenţie de şantier, servicii de comerţ cu materiale de construcţii.

Art. 15
Arhitectul este obligat să notifice în scris clientului, în situaţia în care are acţiuni sau
părţi sociale în societăţi comerciale din domeniul executării construcţiilor sau din
domeniul comerţului cu materiale de construcţii, precum şi în orice alte situaţii ce
pot genera conflict de interese.

Art. 16
Arhitectul se va pronunţa cu maximă obiectivitate asupra documentelor care îi
sunt supuse spre analiză, indiferent de interesele sau de divergenţele sale personale
faţă de autorii documentelor în cauză.

Art. 17
Arhitectul nu are dreptul să accepte avantaje materiale oferite cu scopul de a se
lăsa influenţat în decizia sa şi nici nu va oferi astfel de avantaje pentru a influenţa
deciziile altora.
Art. 18
Arhitectul nu va folosi relaţiile personale sau de rudenie pentru a influenţa
deciziile autorităţilor cu activitate în domeniul arhitecturii, în folosul personal şi în
detrimentul interesului public.

Art. 19
Arhitectul va accepta să participe ca evaluator în cadrul unui juriu la o competiţie
profesională, în situaţia în care nu este implicat în elaborarea vreuneia dintre
lucrările supuse jurizării sau nu este implicat în elaborarea temei şi regulamentului
de concurs ori în organizarea acestuia, în acea perioadă sau în una anterioară.

SECŢIUNEA 2: Competenţa – Arhitectul va fi competent
în cadrul serviciilor contractate

Art. 20
Arhitectul va angaja o lucrare profesională numai atunci când posedă abilităţile
adecvate pentru îndeplinirea cu deplin respect faţă de clienţi a angajamentelor pe
care şi le asumă. În caz de necesitate, arhitectul are obligaţia de a apela la
persoanele competente care îi pot asigura realizarea lucrării la timp şi la nivel
calitativ ridicat.

Art. 21
Arhitectul este obligat să promoveze şi să menţină la un înalt nivel de calitate
standardele profesionale, pentru aceasta fiind dator să îşi îmbogăţească permanent
cunoştinţele artistice şi tehnice în domeniul arhitecturii, precum şi să aprofundeze
evoluţiile relevante în plan profesional.

Art. 22
Arhitectul trebuie să fie receptiv la îmbogăţirea limbajului arhitectural, prin
promovarea şi integrarea în proiectele sale a artelor complementare creaţiei de
arhitectură şi a noilor tehnologii.

Art. 23
Arhitectul are datoria de a se informa asupra normelor specifice, a legilor şi
reglementărilor profesionale, inclusiv cele ale locului unde profesează, şi să le aplice
în exerciţiul profesiei.

Art. 24
Arhitectul are obligaţia să se asigure de competenţa angajaţilor şi colaboratorilor
săi, să le solicite şi să urmărească realizarea de către aceştia a unor prestaţii de înalt
nivel profesional, să le asigure participarea directă şi accesul deplin la datele necesare
îndeplinirii misiunii lor.

Art. 25
Prin proiectele sale, arhitectul trebuie să asigure realizarea de construcţii, amenajări
interioare şi amenajări urbane funcţionale, estetice şi conforme exigenţelor de
siguranţă şi calitate prevăzute de legislaţia în construcţii şi de normele tehnice în
domeniu.
Art. 26
Arhitectul nu va promova în lucrările sale decât acele materiale şi tehnologii care
corespund standardelor de calitate pentru lucrarea şi bugetul avizat, despre care
are deplină cunoştinţă şi pentru care are acordul beneficiarului.

SECŢIUNEA 3: Asumarea şi contractarea misiunilor –
Arhitectul îşi va asuma misiuni doar în baza unul contract scris

Art. 27
Arhitectul are îndatorirea de a trata cu maximă responsabilitate obligaţiile asumate
prin contract.

Art. 28
Arhitectul are obligaţia de a încheia un contract în formă scrisă, pentru orice
prestaţie a sa remunerată, indiferent de forma de exercitare a profesiei, respectiv:
a)contract individual de muncă între arhitectul salariat şi angajator, pe o perioadă
de timp determinată sau nedeterminată;
b)contract de proiectare sau de consultanţă între biroul ori firma unui arhitect şi
clientul care comandă o lucrare, un proiect sau un serviciu de arhitectură;
c)alte tipuri de contracte încheiate în baza şi potrivit legii.

Art. 29
(1)Pentru întocmirea contractelor de proiectare şi/sau, după caz, de consultanţă,
precum şi a altor contracte, se recomandă utilizarea modelelor de contract puse la
dispoziţie de Ordin şi respectarea legislaţiei de specialitate în vigoare.
(2)Contractele de proiectare sau de consultanţă pentru elaborarea unei
lucrări/prestaţii de arhitectură vor cuprinde capitole şi clauze privind obligaţiile
asumate şi volumul prestaţiei, termenele de realizare, onorariul cuvenit, etapizarea
plăţilor, obligaţii şi responsabilităţi ale ambelor părţi semnatare, penalităţi pentru
neexecutarea obligaţiilor, moduri de recepţionam a documentaţiilor, obligaţia de a
răspunde la observaţiile/reclamaţiile clientului, precum şi clauze privind proprietatea
intelectuală.
(3)În cazul în care pe parcursul derulării contractului apare necesitatea elaborării
unor lucrări suplimentare neprevăzute iniţial, a decalării termenelor de predare
negociate iniţial, a modificării onorariului sau a altor prevederi iniţiale, părţile vor
conveni, de comun acord, modificarea clauzelor respective prin acte adiţionale la
contractul de bază.

Art. 30
Arhitectul nu poate subcontracta integral o lucrare angajată de el. Arhitectul poate
subcontracta unele părţi dintr-o lucrare de arhitectură angajată, cu condiţia ca
interesele clientului să nu fie afectate.

Art. 31
Arhitectul care este legat în exerciţiul său profesional printr-un contract individual
de muncă cu o unitate de învăţământ de specialitate îşi desfăşoară activitatea în
cadrul unor autorităţi ale administraţiei publice centrale ori locale sau în cadrul
oricărei persoane juridice de drept public ori privat îşi asumă toate obligaţiile
profesionale şi morale, conform prezentului cod, şi, în mod particular, asigură
secretul profesional şi independenţa deciziilor sale.

Art. 32
Arhitectul are obligaţia de a refuza încheierea de contracte care conduc la
nerespectarea legilor sau care contravin prevederilor prezentului cod. El are
responsabilitatea de a stabili clauze contractuale care să îi permită întreruperea, la
nevoie, a relaţiilor contractuale cu acei clienţi sau cu acei angajatori care, prin
cerinţele ori atitudinea lor pe parcursul desfăşurării serviciilor contractate,
generează situaţii inacceptabile, ce contravin normelor legale şi profesionale.

Art. 33
(1)Arhitectul care a angajat răspunderea pentru proiectarea generală la toate
specialităţile implicate, respectiv arhitectură, structură de rezistenţă, instalaţii
diverse, sistematizare verticală, amenajări interioare etc., are îndatorirea de a
coordona direct sau de a desemna un responsabil de proiect din cadrul echipei de
proiectare, care să coordoneze activitatea tuturor echipelor de proiectare, şi de a
urmări integrarea în proiectele fiecărei specialităţi a cerinţelor tehnice ale celorlalte
specialităţi.
(2)Arhitectul care, în numele firmei de arhitectură, şi-a asumat responsabilitatea
unui proiect complex încheie cu firmele de proiectanţi de specialitate contracte de
subproiectare cu clauze privind obligaţiile şi responsabilităţile reciproce în cadrul
proiectului.

Art. 34
În exercitarea profesiei ce se desfăşoară în echipă răspunderea aparţine arhitectului
care are calitatea de şef al proiectului, precum şi arhitectului care efectuează direct
o anumită parte din proiect, în limitele competenţei ce i-a fost atribuită de şeful de
proiect.

SECŢIUNEA 4: Dreptul de semnătură - Arhitectul va exercita dreptul de
semnătură cu întreaga responsabilitate asumată

Art. 35
Arhitectul cu drept de semnătură are obligaţia ca pe proiectele
elaborate/coordonate de el şi/sau sub responsabilitatea sa să aplice în original
parafa proprie eliberată de Ordin şi să semneze olograf fiecare dintre exemplarele
documentaţiei ce urmează a fi înaintate autorităţilor spre aprobare, în conformitate
cu prevederile legale.

Art. 36
Arhitectul cu drept de semnătură poate semna şi aplica parafa profesională
încredinţată exclusiv pe documentaţiile/proiectele în al căror cartuş se menţionează
explicit titlul, numele şi calitatea în care arhitectul respectiv a participat la lucrare şi
care au fost elaborate în cadrul formei de exercitare a profesiei declarate în Tabloul
Naţional al Arhitecţilor.
Art. 37
Arhitectului cu drept de semnătură îi este interzisă semnătura de complezenţă,
respectiv aplicarea parafei profesionale şi a semnăturii olografe pe
documentaţii/proiecte supuse autorizării şi care nu au fost elaborate sub
responsabilitatea sa, girând lucrarea întocmită de o persoană care nu este
arhitect, de un arhitect fără drept de semnătură sau cu dreptul de semnătură
suspendat şi acceptând astfel foloase necuvenite.

Art. 38
Arhitectul cu drept de semnătură are dreptul şi responsabilitatea de a urmări
executarea întocmai a lucrărilor proiectate. Neconformitatea acestora cu
documentaţia elaborată sau obstrucţionarea accesului pe şantier va fi semnalată
clientului şi, după caz, organismelor de control abilitate.

Art. 39
Arhitectul cu drept de semnătură are obligaţia să participe la recepţia lucrărilor sale
conform prevederilor legale.

Art. 40
Arhitectul este responsabil, atunci când exercită dreptul de semnătură, să se asigure
că eventuale daune aduse bunurilor sau vieţii altora în urma acestui exerciţiu pot fi
compensate echitabil, prin existenţa unei asigurări profesionale ori prin alte
modalităţi, specificate în contractul încheiat cu clientul sau angajatorul.

Art. 41
Arhitectul cu drept de semnătură are obligaţia să păstreze şi să arhiveze câte un
exemplar original al documentaţiilor elaborate de el sau sub responsabilitatea sa,
prin parafare.

SECŢIUNEA 5: Onorarii - Arhitectul va calcula onorariul cuvenit în mod
transparent şi în baza unui sistem de calcul propriu

Art. 42
Pentru serviciile prestate în relaţiile contractuale stabilite cu clientul, arhitectul are
dreptul să beneficieze de un onorariu just, negociat în mod liber cu acesta şi în a
cărui elaborare se va putea folosi de datele furnizate de Sistemul de informaţii
asupra costurilor pentru proiectarea de arhitectură, elaborat prin grija Ordinului,
care cuprinde niveluri de referinţă diferenţiate pe categorii de lucrări şi volum de
prestaţii.

Art. 43
Pentru anumite categorii de servicii se recomandă utilizarea de costuri orare, fie
costuri individuale, diferenţiate după gradul de calificare şi experienţa arhitecţilor
implicaţi, fie costuri orare convenţionale ale firmei de arhitectură elaboratoare,
calculate pentru a acoperi toate cheltuielile materiale necesare îndeplinirii misiunilor
asumate, precum şi marja corespunzătoare de profit şi de risc, pentru a permite
reinvestirea în formare de personal şi echipamente.
Art. 44
Arhitectul nu trebuie sa propună un onorariu ferm dacă nu are suficiente
informaţii cu privire la natura şi domeniul proiectului, la încadrarea acestuia în
planuri de urbanism aprobate, la nivelul de studii, variante şi detalieri necesare
pentru a se obţine acordul autorităţilor.

Art. 45
Este interzisă practicarea de onorarii subevaluate în raport cu calitatea prestaţiei,
atât din punctul de vedere al prestigiului profesiei, cât şi din punctul de vedere al
onestităţii faţă de client, cu scopul de a obţine, în mod deliberat, comanda unei
lucrări în detrimentul altor arhitecţi, cu riscul de a elabora lucrarea la niveluri
calitative inferioare.

Art. 46
Sunt interzise următoarele procedee, care facilitează practicarea de onorarii
subevaluate şi concurenţa neloială:
a)utilizarea unor resurse umane fără contract de muncă, fără remuneraţie sau cu
remuneraţie nelegal atribuită, fără a fi înregistrată contabil;
b)utilizarea logisticii (calculatoare, imprimante, faxuri, programe de redactare
asistată etc.) unei terţe persoane fizice sau juridice neimplicate în contractul de
proiectare ori cu care nu există un contract pentru utilizarea acestora;
c)deţinerea şi utilizarea de programe de calculator fără licenţă sau de programe de
calculator a căror licenţă este deţinută legal de alte firme din domeniu ori instituţii
de învăţământ de arhitectură.

SECŢIUNEA 6: Dreptul de autor –
Arhitectul va respecta dreptul de autor

Art. 47
Arhitectul este răspunzător ca pe proiectele elaborate/coordonate în echipă de el
sau sub responsabilitatea sa să fie menţionate explicit titlul, numele şi calitatea
tuturor celor care au întocmit şi au desenat documentele respective sau, după caz,
sunt coautori ai proiectului.

Art. 48
Arhitectul nu îşi va însuşi proprietatea intelectuală şi nici nu va încerca să obţină
avantaje nemeritate din munca altui arhitect sau colaborator. În acest sens, el va
preciza în mod explicit aportul fiecărui arhitect la îndeplinirea misiunii profesionale.

Art. 49
Arhitectul salariat, fie că are sau nu are drept de semnătură, are obligaţia de a se
asigura că în contractul său de muncă încheiat cu angajatorul sunt prevăzute
clauze specifice privind drepturile sale de autor, morale şi patrimoniale, precum şi
compatibilitatea serviciilor solicitate cu prevederile prezentului cod.

Art. 50
Arhitectul care părăseşte firma unde a elaborat documentaţii sau părţi de
documentaţii în calitate de autor sau coautor poate solicita o copie a respectivelor
documentaţii, pe care o obţine numai cu acordul conducerii firmei.
Art. 51
Arhitecţii care elaborează o lucrare în echipă, fără a se putea diferenţia
contribuţia fiecăruia dintre coautori, sunt obligaţi să ceară acordul tuturor
membrilor echipei pentru utilizarea materialului elaborat colectiv, potrivit
dispoziţiilor legale în materie.

Art. 52
Arhitectul are obligaţia de a păstra şi de a arhiva originalele
proiectelor/documentaţiilor elaborate de el şi de echipa lui, clientului fiindu-i
predate numai copii după acestea, conform clauzelor din contract. Originalele
păstrate spre neschimbare, pe calc sau pe CD, rămân ca martori cu dată certă ai
lucrării, aşa cum a fost ea creată de autor sau de coautori.


CAPITOLUL IV: NORME DE CONDUITĂ ÎN RELAŢIA CU CLIENTUL

SECŢIUNEA 1: Încrederea reciprocă –
Arhitectul va fi demn de încrederea clientului său

Art. 53
Relaţiile dintre arhitect şi clienţii săi se bazează pe onestitate, probitate,
corectitudine şi confidenţialitate.

Art. 54
Înainte de a angaja o lucrare, arhitectul are obligaţia să informeze clientul asupra
competenţelor de proiectare pe care le deţine în domeniu, asupra formei în care îşi
exercită dreptul de semnătură, să informeze asupra competenţelor angajaţilor săi şi
ale eventualilor colaboratori, precum şi asupra cheltuielilor probabile pe care
lucrarea comandată le implică.

Art. 55
Arhitectul nu poate acţiona decât în limitele contractului încheiat cu clientul său, cu
excepţia cazurilor prevăzute de lege.

Art. 56
Arhitectul poartă întreaga răspundere a lucrărilor proiectate, care intră în
competenţa sa conform legii şi pentru care şi-a angajat competenţa şi reputaţia
profesională. Orice intervenţie a clientului/beneficiarului ori constructorului în
proiect şi/sau în execuţia acestuia fără acordul arhitectului este de natură să îi
exonereze pe acesta de responsabilitate.

Art. 57
În relaţiile cu terţii arhitectul va acţiona întotdeauna numai în interesul legitim al
clientului şi în concordanţă cu interesul public.
Art. 58
Arhitectul nu îşi va asuma angajamente care implică situaţii sau atitudini
incompatibile cu îndatoririle sale de ordin profesional ori care sunt susceptibile să
creeze îndoială asupra probităţii sale profesionale.

Art. 59
Arhitectul are obligaţia de a-şi informa clientul, în timp util, privitor la orice
modificare intervenită în legătură cu prestaţia sa şi care ar putea influenţa calitatea
sau costurile investiţiei.

Art. 60
Arhitectul este obligat să păstreze confidenţialitatea privind intenţiile şi interesele
clientului său în legătură cu lucrările proiectate sau în curs de execuţie, cu excepţia
informaţiilor de interes public, a celor care divulgă o încălcare a legii sau pentru care
există aprobarea expresă a clientului.

Art. 61
Obiectul secretului îl constituie tot ceea ce arhitectul, în calitatea lui de profesionist,
a aflat direct sau indirect în legătură cu clientul, cu viaţa intimă a acestuia ori a
familiei sale şi a aparţinătorilor sau în legătură cu organizarea şi funcţionarea unei
societăţi ori instituţii, cu excepţia informaţiilor referitoare la o posibilă încălcare a
legii.

Art. 62
Arhitectul are responsabilitatea de a se asigura că secretul profesional este păstrat
de către angajaţii şi colaboratorii săi.

Art. 63

Situaţia în care legea sau o instanţă judecătorească obligă arhitectul să dezvăluie
aspecte privind secretul profesional nu constituie abatere disciplinară.

Art. 64
Secretul profesional persistă şi după încetarea contractului cu clientul.

Art. 65
Arhitectul răspunde disciplinar pentru destăinuirea secretului profesional.


CAPITOLUL V: NORME DE CONDUITĂ ÎN INTERES PUBLIC

SECŢIUNEA 1: Interesul public

Arhitectul va acţiona pentru protejarea interesului public.

Art. 66
Arhitectul va acorda maximă atenţie impactului social şi impactului asupra mediului
pe care activitatea lui le poate avea, dar şi utilizării raţionale a resurselor pe termen
lung în soluţiile tehnice adoptate în proiecte.
Art. 67
Toate prestaţiile profesionale ale arhitecţilor vor lua în considerare sistemele de
valori şi cultură ale fiecărei/fiecărui ţări/loc pentru care creează lucrări de
arhitectură şi urbanism. În acest sens, obiceiurile specifice ale unei societăţi şi
comunităţi nu vor fi impuse altora, iar spiritul locului va fi protejat.

Art. 68
Arhitectul va respecta moştenirea culturală şi naturală a comunităţii în care îşi
exercită profesia, contribuind la conservarea şi îmbogăţirea acesteia.

Art. 69
Arhitectul va acţiona cu profesionalism şi potrivit legislaţiei în materie pentru a
păstra caracterul iniţial, calităţile artistice şi tehnice ale monumentelor istorice, ale
imobilelor aflate în zona lor de protecţie şi ale imobilelor susceptibile a fi clasate, în
toate situaţiile în care este solicitat să facă intervenţii la acestea.

Art. 70
Arhitectul va sprijini autorităţile competente pentru respectarea legislaţiei în
domeniul profesiei şi se va conforma termenelor prevăzute de lege în ceea ce
priveşte avizarea şi aprobarea documentaţiilor, în situaţia în care îşi desfăşoară
activitatea în domeniul verificării, avizării, aprobării, controlului şi expertizei tehnice a
proiectelor de arhitectură.

Art. 71
Arhitectul funcţionar public nu va folosi funcţia sa în scopul atragerii de comenzi în
interes personal, direct sau indirect, şi va aplica principiile legalităţii, imparţialităţii şi
obiectivităţii în procesul avizării şi aprobării documentaţiilor.

SECŢIUNEA 2: Promovarea arhitectului în spaţiul public - Arhitectul îşi va
promova onest realizările în spaţiul public

Art. 72
Arhitectul îşi poate face promovare profesională numai pe baza propriilor realizări,
evitând promovarea portofoliului profesional propriu într-o manieră falsă,
înşelătoare sau exagerată.

Art. 73
Nu sunt considerate acţiuni de publicitate făcute de arhitect în folosul său acele
manifestări în care numele său şi aspecte ale activităţii sale profesionale sunt
menţionate în scrieri literare ori de specialitate, în mass-media, realizate de către
terţi în scopul informării publicului, şi nici acele intervenţii publice ale arhitectului cu
referire la activitatea sau la creaţia sa, dacă acestea sunt motivate şi nu sunt plătite
de arhitect.

Art. 74
Arhitectul are dreptul să facă publice realizările sale prin descrieri şi imagini
interioare şi exterioare, care constituie proprietatea sa intelectuală.
Art. 75
Arhitectul poartă întreaga responsabilitate atunci când participă la o competiţie
de arhitectură, la o consultare publică sau licitaţie, pe care Ordinul sau Uniunea
Internaţională a Arhitecţilor ori Consiliul Arhitecţilor din Europa, la care Ordinul
este afiliat, le-a declarat inacceptabile.


CAPITOLUL VI: NORME DE CONDUITĂ ÎN RELAŢIA CU COLEGII

SECŢIUNEA 1: Corectitudinea - Arhitectul se va comporta corect în relaţia cu
colegii

Art. 76
Arhitectul îşi va construi reputaţia profesională pe baza meritelor, performanţelor şi
efortului propriu, fără a denigra sau desconsidera activitatea altui confrate.

Art. 77
Concurenţa dintre arhitecţi se bazează pe competenţa şi calitatea serviciilor
profesionale oferite clienţilor. Sunt interzise şi se consideră concurenţă neloială
următoarele acţiuni:
a)tentativa sau acţiunea de atragere ori de deturnare a clienţilor prin denigrarea
sau discreditarea altui arhitect;
b)practicarea unor subevaluări intenţionate ale investiţiei sau onorariului, având
cunoştinţă de oferta anterioară a unui coleg arhitect, făcute cu intenţia de a obţine
lucrarea în detrimentul colegului;
c)utilizarea unor informaţii de specialitate nepublicate, la care arhitectul a avut
acces pe căi nelegale, în scopul avantajării sale în competiţia cu alţi colegi;
d)preluarea unui contract pe care un coleg arhitect l-a denunţat pentru motive de
încălcare a deontologiei profesiei.

Art. 78
Arhitectul nu va încerca să înlocuiască un alt arhitect din calitatea şi atribuţiile
profesionale sau oficiale deţinute de acesta decât pe calea participării la o selecţie
legal organizată.

Art. 79
Arhitectului îi este interzisă orice acţiune de obţinere a unei comenzi pentru o
lucrare în care un alt arhitect şi-a asumat misiuni faţă de client.

Art. 80
Arhitectul solicitat direct şi motivat de un client să înlocuiască un alt arhitect în
misiunile sale este obligat să îl înştiinţeze în scris pe acesta din urmă înainte de a-şi
asuma respectivele misiuni.

Art. 81
Arhitectul nevoit să înlocuiască un confrate în misiunile sale trebuie să o facă cu
respectarea dreptului de autor.
Art. 82
(1)În cazul unui confrate decedat, arhitectul care are misiunea de a continua sau
de a interveni asupra operei dispărutului este obligat să ocrotească;
a)drepturile de autor ale moştenitorilor legali ai acestuia;
b)creaţia arhitecturală a confratelui decedat, pentru a nu aduce atingere onoarei
şi reputaţiei profesionale a acestuia.
(2)Arhitectul care are misiunea de a continua sau de a interveni asupra operei
confratelui decedat este obligat să respecte prevederile legale în materie, eventuale
clauze testamentare ori dorinţe exprimate de autor, precum şi regulile instituite de
breaslă pentru asemenea situaţii.

Art. 83
Calomnierea unui confrate sau formularea publică de critici nefondate ce ar putea
să îi prejudicieze acestuia reputaţia profesională este susceptibilă de a fi sancţionată
disciplinar. Este de dorit ca arhitecţii să ia apărarea unui coleg atacat îi mod
nedrept, pentru a se restabili onorabilitatea acestuia.

SECŢIUNEA 2: Respectul reciproc - Arhitectul va trata colegii cu respectul
cuvenit, indiferent de tipul relaţiei personale pe care o are cu aceştia

Art. 84
Relaţiile dintre arhitecţi se bazează pe respect, întrajutorare şi asistenţă morală
reciprocă şi, mai ales, pe respectarea dreptului de autor.

Art. 85
Arhitectul care este solicitat să îşi exprime public părerea asupra lucrării altui
arhitect îl va anunţa pe acesta. În cazul unor lucrări scrise publicate sau în cazul
unor disertaţii publice cu caracter de critică de arhitectură, critica la creaţia unui
arhitect nu impune, cu precădere, anunţarea prealabilă a acestuia.

Art. 86
Arhitectul va aduce la cunoştinţa autorului unei lucrări şi, după caz, a Ordinului
abuzurile pe care le constată sau despre care a fost înştiinţat cu privire la lucrarea
acelui confrate.

Art. 87
Arhitectul care părăseşte o firmă este obligat să reglementeze în scris cu
conducerea acesteia transferul de obligaţii şi probleme între el şi firmă cu privire la:
a)continuarea lucrărilor proprii neterminate şi/sau urmărirea execuţiei acestora pe
şantier;
b)drepturile băneşti şi drepturile de autor ce îi revin.

Art. 88
Arhitectul asociat care părăseşte o firmă va stabili pe cale amiabilă cu foştii săi
parteneri eventuala preluare a unor contracte sau părţi de contracte în derulare, cu
acordul clienţilor.
Art. 89
Orice neînţelegere între arhitecţi referitoare la exercitarea profesiei se recomandă
a fi supusă medierii unei terţe persoane, conform legii, învestite cu încrederea
părţilor, înainte de sesizarea instanţelor disciplinare sau, după caz, a celor
judecătoreşti.

Art. 90
Arhitectul cu drept de semnătură îndrumător al unui arhitect stagiar în baza unui
angajament îl va îndruma pe acesta în mod gratuit şi va crea condiţiile pentru
transmiterea cunoştinţelor profesionale şi a unei conduite etice corespunzătoare.

Art. 91
Arhitectul stagiar are obligaţia de a informa arhitectul îndrumător asupra unor
eventuale relaţii personale, profesionale sau comerciale cu clienţii acestuia, în
conformitate cu reglementările Ordinului.

Art. 92
Arhitectul stagiar are obligaţia de a se înscrie în Ordin şi de a respecta prevederile
prezentul cod. Nerespectarea prevederilor Codului poate duce la sancţionarea
disciplinară.


CAPITOLUL VII: NORME DE CONDUITĂ ÎN RELAŢIA CU ORDINUL

SECŢIUNEA 1: Cooperarea - Arhitectul va coopera cu Ordinul

Art. 93
Relaţiile arhitecţilor cu Ordinul, drepturile şi obligaţiile faţă de acesta sunt stipulate
în lege, în Regulamentul de organizare şi funcţionare a Ordinului Arhitecţilor din
România şi în actele normative interne, emise potrivit legii.

Art. 94
Arhitectul este obligat să aducă la cunoştinţa Ordinului orice modificare a datelor
sale civile sau profesionale, pentru a fi actualizate în registrele şi în documentele cu
care acesta operează.

Art. 95
Arhitectul are datoria de a aduce la cunoştinţa Ordinului situaţiile în care
prevederile prezentului cod nu au fost respectate, în scopul protejării principiilor
prevăzute la art. 3.


CAPITOLUL VIII: DISPOZIŢII FINALE

Art. 96
Nerespectarea prevederilor prezentului cod se sancţionează conform art. 38 din
Legea nr. 184/2001, republicată, cu modificările şi completările ulterioare.
Art. 97
Orice interpretări ale prezentului cod sunt exclusiv de competenţa Consiliului
naţional al Ordinului, care are obligaţia de a informa membrii Ordinului, în cel mai
scurt timp, asupra interpretărilor date.

Art. 98
Prevederile prezentului cod se aplică şi conductorilor arhitecţi, membri ai Ordinului.

Art. 99
Orice arhitect titular al dreptului de autor asupra proiectelor şi documentaţiilor
realizate personal are dreptul să deţină copii ale acestora, pentru portofoliul
profesional, în scopul protejării drepturilor de autor, dacă acestea au fost dobândite
conform legii şi prezentului cod.

Art. 100
(1)Codul deontologic al profesiei de arhitect, aprobat de Conferinţa naţională a
Ordinului Arhitecţilor din România din 30-31 mai 2005 şi publicat în Monitorul
Oficial al României, Partea I, nr. 447 din 2 iulie 2007, îşi încetează aplicabilitatea.
(2)Prezentul cod deontologic se publică în Monitorul Oficial al României, Partea I.
-****-




Preşedintele Ordinului Arhitecţilor din România,
Arh. Dragoş Şerban Ion Ţigănaş
Publicat în Monitorul Oficial cu numărul 342 din data de 21 mai 2012
