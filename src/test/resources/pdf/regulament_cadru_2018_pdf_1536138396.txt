REGULAMENT-CADRU nr. 1404/1 din 30 iunie 2018 privind
înfiinţarea, organizarea şi funcţionarea filialelor teritoriale
ale Ordinului Arhitecţilor din România

În temeiul art. 29 alin. (1) lit. a) din Legea nr. 184/2001 privind
organizarea şi exercitarea profesiei de arhitect, republicată, cu
modificările şi completările ulterioare,
Conferinţa naţională ordinară a Ordinului Arhitecţilor din
România din 30 iunie - 1 iulie 2018 aprobă prezentul regulament-
cadru privind înfiinţarea, organizarea şi funcţionarea filialelor
teritoriale ale Ordinului Arhitecţilor din România, denumit în
continuare regulament-cadru.
Art. 1: Filialele teritoriale ale Ordinului Arhitecţilor din
România
(1)Filialele teritoriale ale Ordinului Arhitecţilor din România,
denumit în continuare Ordin, se înfiinţează în temeiul prevederilor
cap. III secţiunea a 2-a din Legea nr. 184/2001 privind organizarea
şi exercitarea profesiei de arhitect, republicată, cu modificările şi
completările ulterioare, denumită în continuare Lege, ale
Regulamentului de organizare şi funcţionare a Ordinului Arhitecţilor
din România, denumit în continuare Regulament de organizare şi
funcţionare a Ordinului, precum şi ale prezentului regulament-
cadru.
(2)Filialele Ordinului funcţionează ca structuri teritoriale ale
Ordinului, cu personalitate juridică de drept privat, nonprofit,
apolitice, cu foruri de conducere, buget şi patrimoniu proprii.
Art. 2: Constituirea filialelor teritoriale ale Ordinului
(1)La nivelul judeţelor cu cel puţin 50 de arhitecţi, precum şi în
municipiul Bucureşti se vor înfiinţa, prin liberă asociere, filiale
teritoriale ale Ordinului, reunindu-i pe arhitecţii domiciliaţi în raza
teritorială a judeţului, respectiv a municipiului Bucureşti.
(2)Dacă într-un judeţ există un număr mai mic de 50 de
arhitecţi, se va putea înfiinţa o filială teritorială prin libera
asociere a arhitecţilor, arhitecţilor de interior şi conductorilor
arhitecţi cu domiciliile în judeţe limitrofe, până când numărul
acestora va ajunge la minimum 50 de membri.
(3)În cadrul unui judeţ sau într-o zonă formată din două sau mai
multe judeţe limitrofe, precum şi în municipiul Bucureşti se poate
înfiinţa o singură filială a Ordinului.
(4)Hotărârea de înfiinţare a unei filiale teritoriale, în condiţiile legii,
aparţine majorităţii arhitecţilor dintr-un judeţ sau a majorităţii
arhitecţilor din fiecare judeţ, în cazul unui grup de judeţe limitrofe.
(5)Filialele teritoriale dobândesc personalitate juridică de drept
privat de la data adunării generale constitutive a membrilor, ocazie
cu care se vor stabili:
a)oraşul de reşedinţă a filialei teritoriale şi sediul acesteia;
b)forurile de conducere proprii;
c)propriile regulamente de organizare şi funcţionare, potrivit
regulamentului-cadru aprobat de Conferinţa naţională a Ordinului.
(6)Colegiul director al Ordinului constată dacă organizarea adunării
generale de constituire şi hotărârea de aprobare a înfiinţării filialei
sunt în conformitate cu prevederile Legii, ale regulamentului-cadru
şi ale Regulamentului de organizare şi funcţionare a Ordinului şi,
după caz, dispune luarea în evidenţă a acesteia sau propune
Consiliului naţional revocarea hotărârii.
Art. 3: Sediile filialelor teritoriale ale Ordinului
(1)Sediile filialelor teritoriale se stabilesc prin hotărârile
conferinţelor teritoriale, de regulă în oraşul de reşedinţă a judeţului
sau, după caz, în oraşul de reşedinţă a judeţului cu cel mai mare
număr de membri.
(2)Filiala poate să aibă în reşedinţa/reşedinţele celuilalt/celorlalte
judeţ/judeţe reprezentanţă/reprezentanţe fără personalitate
juridică, al cărei/căror patrimoniu face parte din patrimoniul filialei
şi este/sunt finanţată/finanţate din bugetul filialei.
Art. 4: Comunicarea înfiinţării filialelor
La constituire, filialele teritoriale vor transmite Ordinului
procesul-verbal al şedinţei de constituire, regulamentul propriu
de funcţionare, forurile de conducere şi comisiile alese, precum şi
dovada sediului filialei.
Art. 5: Reorganizarea şi/sau desfiinţarea filialelor teritoriale
ale Ordinului
(1)Filialele teritoriale se pot reorganiza în condiţiile prevăzute de
lege şi de prezentul regulament-cadru, în funcţie de creşterea sau
de reducerea numărului arhitecţilor dintr-un judeţ.
(2)În condiţiile în care o filială teritorială fuzionează cu o altă filială
teritorială, patrimoniul mobil şi imobil se comasează. Retragerea
unor membri din filială nu dă dreptul la returnarea cotizaţiilor şi
taxelor achitate şi nici la retragerea vreunei părţi din patrimoniu.
(3)Filiala teritorială se desfiinţează în cazul în care numărul
membrilor acesteia este mai mic de 50 sau în cazul în care nici la a
doua conferinţă teritorială nu se pot alege forurile de conducere şi
comisiile, conferinţă organizată potrivit prevederilor art. 12 alin. (5)
şi (7).
(4)În toate cazurile, desfiinţarea sau reorganizarea filialelor
teritoriale prin fuziune ori divizare se face prin hotărâri ale
conferinţelor teritoriale ale filialelor în cauză şi cu respectarea
prevederilor art. 2.
(5)În cazul în care o filială teritorială se desfiinţează, iar membrii
acesteia se afiliază la două sau mai multe filiale, patrimoniul mobil
şi imobil se transferă la o altă filială, potrivit hotărârii de desfiinţare
adoptate de conferinţa teritorială - în caz de divergenţă,
patrimoniul va fi transferat prin hotărâre a Consiliului naţional.
(6)Hotărârea de reorganizare sau desfiinţare a filialei teritoriale va
fi transmisă Colegiului director al Ordinului în cel mult 5 zile de la
aprobare.
(7)Colegiul director al Ordinului va valida hotărârea de reorganizare
sau desfiinţare a unei filiale în cel mult 10 zile de la aprobarea
acesteia.
(8)În cazul în care Colegiul director invalidează hotărârea, în
termen de cel mult 15 zile de la invalidare o va supune
Consiliului naţional spre revocare.
Art. 6: Atribuţiile filialelor teritoriale ale Ordinului
(1)Filialele teritoriale ale Ordinului au următoarele atribuţii:
a)protejează şi promovează calitatea produsului de arhitectură şi
urbanism la nivel local;
b)urmăresc exercitarea competentă şi calificată a profesiei de
arhitect de către membrii lor, în respectul legii şi al Codului
deontologic al profesiei de arhitect;
c)reprezintă interesele membrilor lor în faţa autorităţilor
administraţiei publice locale şi a celorlalte autorităţi organizate la
nivel local;
d)asigură membrilor lor îndrumare şi, după caz, consultanţă de
specialitate privind exercitarea profesiei;
e)constituie, organizează şi gestionează baza de date, evidenţele
generale privind membrii, registrul stagiarilor, registrul sancţiunilor
disciplinare aplicate propriilor membri, precum şi tabloul teritorial al
arhitecţilor membri;
f)asigură ducerea la îndeplinire a hotărârilor Conferinţei naţionale,
ale Consiliului naţional şi ale Colegiului director ale Ordinului, a
deciziilor şi circularelor emise de preşedintele Ordinului, precum şi
a tuturor actelor administrative emise de forurile de conducere ale
filialei;
g)asigură, împreună cu Ordinul, formarea profesională continuă a
membrilor, conform Programului naţional de pregătire profesională
continuă, aprobat de Consiliul naţional al Ordinului;
h)organizează activităţi şi manifestări profesionale şi culturale,
precum şi alte activităţi iniţiate de membri.
(2)Filialele exercită şi alte atribuţii stabilite de conferinţele
teritoriale, în condiţiile Legii şi ale Regulamentului de organizare şi
funcţionare a Ordinului.
Art. 7: Veniturile filialelor teritoriale ale Ordinului
(1)Activitatea filialelor teritoriale ale Ordinului se finanţează din
cotizaţii anuale ale membrilor filialei, taxe de înscriere şi taxe de
reluare a dreptului de semnătură, stabilite de Conferinţa
naţională a Ordinului, alte taxe stabilite de Consiliul naţional al
Ordinului, din fonduri rezultate din manifestări culturale, ştiinţifice,
economice şi drepturi editoriale specifice pe care le desfăşoară,
precum şi din donaţii, legate, sponsorizări sau alte surse, în
condiţiile Legii şi ale Regulamentului de organizare şi funcţionare a
Ordinului.
(2)În aplicarea dispoziţiilor art. 24 alin. (2) din Lege, filialele
teritoriale ale Ordinului colectează cotizaţiile şi taxele prevăzute în
Regulamentul de organizare şi funcţionare a Ordinului şi aprobate
de Conferinţa naţională a Ordinului sau, după caz, de Consiliul
naţional al Ordinului.
(3)Potrivit hotărârii Conferinţei naţionale a Ordinului, filialele
teritoriale sunt obligate să vireze Ordinului o cotă-parte din
cotizaţiile anuale, din taxele de înscriere şi din taxele de reluare a
dreptului de semnătură achitate de membri. Viramentul către Ordin
se va efectua până la data de 10 martie a anului în curs, pentru
cotizaţiile încasate până la 25 februarie, respectiv 10 mai a anului
în curs, pentru cotizaţiile încasate până la 30 aprilie, şi pe parcursul
anului calendaristic, în funcţie de încasări.
(4)Conferinţa teritorială poate aproba, la propunerea consiliului de
conducere teritorial, alte cotizaţii suplimentare sau taxe pentru
membrii filialei, altele decât cele prevăzute la alin. (1), care se fac
venit integral la bugetul filialei.
Art. 8: Membrii filialelor teritoriale ale Ordinului
(1)Din filialele teritoriale ale Ordinului fac parte arhitecţii, arhitecţii
de interior şi conductorii arhitecţi, cu sau fără drept de semnătură,
urbaniştii fără drept de semnătură sau cărora le-a fost acordat, în
condiţiile Legii, drept de semnătură similar conductorilor arhitecţi,
stagiarii şi orice deţinători ai titlului de arhitect, la cererea acestora.
(2)Membrii filialei teritoriale aparţin acesteia numai pe baza adresei
lor de domiciliu. Se interzice apartenenţa la o filială pe baza adresei
privind reşedinţa, respectiv adresa locuinţei secundare.
(3)Membrii stagiari pot solicita detaşarea temporară în cadrul
filialei în care efectuează stagiatura, cu acordul celor două filiale
implicate, respectiv cea de domiciliu şi cea în care se află locul de
muncă.
Art. 9: Drepturile membrilor filialelor teritoriale ale
Ordinului
În completarea drepturilor prevăzute de lege şi de Regulamentul de
organizare şi funcţionare a Ordinului, membrii filialelor teritoriale
beneficiază şi de alte drepturi ce decurg din această calitate:
a)să participe la toate activităţile şi manifestările organizate de
filiala din care fac parte;
b)să aleagă şi să fie aleşi în forurile de conducere şi în comisiile
filialei, precum şi să fie numiţi în alte comisii;
c)să fie informaţi, prin orice mijloc de comunicare, asupra activităţii
desfăşurate de filială şi să facă propuneri de îmbunătăţire a
acesteia;
d)să poată consulta lucrările, publicaţiile şi materialele
documentare de care dispun filialele şi să beneficieze de toate
condiţiile şi modalităţile puse la dispoziţie pentru ridicarea nivelului
de pregătire profesională;
e)să formuleze propuneri şi amendamente la toate documentele
filialei supuse aprobării/adoptării conferinţelor teritoriale;
f)să utilizeze, alături de nume, calitatea de membru al Ordinului;
g)să beneficieze de sprijin în administrarea dovezilor necesare şi
argumentelor legale pentru apărarea dreptului de autor, în
condiţiile Legii şi potrivit înregistrării proiectelor pentru data certă;
h)să aibă acces nelimitat la concursurile de arhitectură
organizate/coorganizate de Ordin;
i)să beneficieze de orice alte drepturi conferite prin lege sau
stabilite de către conferinţele teritoriale.
Art. 10: Obligaţiile membrilor filialelor teritoriale
În completarea obligaţiilor prevăzute de lege şi de Regulamentul
de organizare şi funcţionare a Ordinului, membrilor filialelor
teritoriale le revin şi alte obligaţii ce decurg din această calitate:
a)să participe la programele de formare profesională organizate de
Ordin împreună cu filiala sau cu un grup de filiale;
b)să achite regulat şi la termenele stabilite cotizaţia anuală,
precum şi taxele stabilite de Conferinţa naţională a Ordinului,
Consiliul naţional al Ordinului şi, după caz, de conferinţa teritorială
a filialei;
c)să participe la lucrările conferinţei teritoriale;
d)să solicite înregistrarea la filială a tuturor proiectelor de
arhitectură pentru care au exercitat dreptul de semnătură, a
proiectelor aferente documentaţiei tehnice pentru autorizarea
executării lucrărilor de construire, documentaţiei tehnice pentru
autorizarea lucrărilor de desfiinţare, documentaţiei tehnice pentru
autorizarea lucrărilor aferente organizării executării lucrărilor, după
caz;
e)să aducă la cunoştinţa filialei orice modificare nouă faţă de datele
înregistrate în evidenţele filialei, în termen de cel mult 15 zile de la
apariţia modificării, şi să ofere în acest sens toate datele solicitate
de filială;
f)să aducă la cunoştinţa filialei pierderea parafei profesionale şi să
solicite obţinerea unei noi parafe;
g)să depună la filială parafa profesională în cazul radierii
administrative din Tabloul Naţional al Arhitecţilor sau în cazul
suspendării dreptului de semnătură, indiferent de motivele
suspendării.
Art. 11: Forurile de conducere ale filialelor teritoriale ale
Ordinului
(1)Organizarea şi funcţionarea filialelor teritoriale sunt asigurate de
către forurile de conducere alese ale acestora, care au funcţie
reprezentativă, de conducere, decizie şi control, potrivit Legii,
Regulamentului de organizare şi funcţionare a Ordinului şi
prezentului regulament-cadru.
(2)Forurile de conducere ale filialelor teritoriale ale Ordinului
sunt:
a)conferinţa teritorială;
b)consiliul de conducere teritorial;
c)colegiul director teritorial;
d)preşedintele filialei.
(3)Persoanele alese în funcţia de preşedinte şi cea de membru al
consiliului de conducere teritorial au mandat de 4 ani şi nu mai
mult de două mandate consecutiv.
Art. 12: Conferinţa teritorială
(1)Conferinţa teritorială este alcătuită din toţi membrii filialei
teritoriale.
(2)Conferinţa teritorială ordinară se organizează o dată la 4 ani de
către consiliul de conducere teritorial.
(3)Conferinţa teritorială se organizează obligatoriu în condiţiile
demisiei sau ale imposibilităţii de exercitare a funcţiilor de către
preşedinte sau de către jumătate plus unu din numărul membrilor
consiliului de conducere teritorial ori de către jumătate plus unu din
numărul membrilor titulari şi supleanţi ai comisiei de cenzori sau ai
comisiei de disciplină a filialei, caz în care se vor organiza noi
alegeri doar pentru acele foruri sau comisii precizate.
(4)Se convoacă conferinţa teritorială în cazul solicitării de revocare
a preşedintelui sau a jumătate plus unu din numărul membrilor
consiliului de conducere teritorial ori a jumătate plus unu din
numărul membrilor comisiilor alese ale filialei, precum şi în cazul
existenţei unor motive temeinice şi justificate şi numai în condiţiile
solicitării scrise a cel puţin unei treimi din numărul membrilor
filialei. Conferinţa teritorială va decide asupra motivelor revocării
şi/sau a problemelor care au constituit motivul convocării.
(5)O nouă conferinţă teritorială se organizează obligatoriu şi în
condiţiile în care la conferinţa teritorială ordinară de alegeri nu au
fost aleşi toţi membrii forurilor de conducere şi/sau toţi membrii
comisiilor de cenzori şi/sau de disciplină.
(6)Conferinţa teritorială se organizează şi în cazul în care
Consiliul naţional al Ordinului a dispus prin hotărâre.
(7)Convocarea conferinţei teritoriale se face prin hotărâre a
consiliului de conducere teritorial, care se comunică direct
membrilor filialei cu minimum 45 de zile înainte. Prin hotărârea de
convocare se stabilesc data, durata, locul desfăşurării conferinţei
teritoriale, forurile de conducere şi comisiile care se aleg, numărul
locurilor pentru fiecare for sau comisie, data-limită de depunere a
candidaturilor, lista documentelor proprii ale filialei care vor fi
supuse aprobării/adoptării conferinţei teritoriale, precum şi data-
limită până la care se pot formula propuneri şi amendamente la
respectivele documente.
(8)Potrivit prevederilor alin. (4), în cazul în care se solicită
revocarea membrilor aleşi în funcţii de către conferinţa teritorială,
membrii filialei vor preciza faptele pentru care formulează
solicitarea, vor motiva în fapt şi în drept solicitarea şi vor ataşa lista
cu semnăturile lor olografe, în original.
(9)Conferinţa teritorială organizată potrivit prevederilor alin. (3)-
(6) are caracter extraordinar şi se organizează în termen de cel
mult 30 de zile de la solicitare, în aceleaşi condiţii ca şi conferinţa
teritorială ordinară.
Art. 13: Condiţiile legale de desfăşurare a conferinţei
teritoriale
(1)Conferinţa teritorială este legal constituită la prima convocare în
prezenţa majorităţii simple a membrilor cu drept de vot ai filialei.
Confirmarea participării membrilor filialei la lucrările conferinţei
teritoriale se va face cu cel puţin 10 zile înainte de data şedinţei.
Nerespectarea confirmării participării va fi sancţionată conform
regulamentului propriu de organizare şi funcţionare a filialei.
(2)În cazul în care conferinţa teritorială nu este legal constituită la
prima convocare, a doua convocare a conferinţei teritoriale se face
în termen de cel puţin 7 zile de la prima convocare, în condiţiile
stabilite prin regulamentul propriu de organizare şi funcţionare a
filialei.
(3)La a doua convocare, conferinţa teritorială este legal
constituită în condiţiile stabilite prin regulamentul propriu de
organizare şi funcţionare a filialei.
(4)Filiala teritorială va asigura participarea la conferinţa
teritorială a cel puţin unui reprezentant al fiecărui judeţ din cadrul
componenţei acesteia.
Art. 14: Atribuţiile conferinţei teritoriale
(1)Conferinţa teritorială are următoarele atribuţii:
a)adoptă şi, după caz, modifică regulamentul propriu de organizare
şi funcţionare a filialei, după avizul prealabil al Colegiului director al
Ordinului asupra proiectului;
b)stabileşte prin hotărâre proprie candidaţii propuşi pentru Consiliul
naţional al Ordinului;
c)adoptă organizarea aparatului administrativ al filialei;
d)alege şi revocă preşedintele filialei teritoriale;
e)alege şi revocă membrii consiliului de conducere teritorial;
f)alege şi revocă membrii comisiei de cenzori şi ai comisiei de
disciplină, constituite la nivel teritorial;
g)alege delegaţii şi supleanţii pentru Conferinţa naţională a
Ordinului, în conformitate cu art. 10 din Regulamentul de
organizare şi funcţionare a Ordinului;
h)aprobă toate documentele proprii ale filialei, supuse votului;
i)aprobă înfiinţarea structurilor economice care urmează să se
organizeze şi să funcţioneze la nivelul filialei;
j)adoptă hotărâri cu privire la toate problemele aflate pe ordinea de
zi stabilită.
(2)Prezidiul lucrărilor conferinţei teritoriale este asigurat de către
membrii colegiului director teritorial.
(3)Lucrările conferinţei teritoriale vor fi deschise de preşedintele în
exerciţiu al filialei şi vor fi conduse prin rotaţie de către preşedinte
şi membrii prezidiului, în ordinea stabilită de ei prin consens.
Art. 15: Calendarul conferinţei teritoriale
(1)După aprobarea hotărârii de convocare a conferinţei
teritoriale, colegiul director teritorial va detalia calendarul
conferinţei teritoriale, având în vedere şi prevederile art. 17.
(2)În exercitarea atribuţiei prevăzute la alin. (1), colegiul director
teritorial va emite o hotărâre, care va fi comunicată tuturor
membrilor.
Art. 16: Documentele supuse aprobării de către conferinţa
teritorială
(1)Documentele supuse prin vot aprobării conferinţei teritoriale
sunt:
a)regulamentul propriu de organizare şi funcţionare a filialei,
elaborat potrivit prezentului regulament-cadru şi Regulamentului
de organizare şi funcţionare a Ordinului;
b)organizarea/organigrama aparatului administrativ al filialei;
c)documentul de fundamentare a constituirii structurilor economice
în cadrul filialei;
d)documente propuse de forurile de conducere, comisiile alese şi
comisiile numite ale filialei;
e)documente propuse de forurile de conducere ale Ordinului.
(2)Documentele finale vor fi trimise tuturor membrilor cu drept de
vot cu cel puţin 7 zile înainte de data conferinţei teritoriale, prin
poştă sau în format electronic, şi vor cuprinde:
a)ordinea de zi propusă;
b)tabelul cu membrii filialei care au drept de vot;
c)lista candidaţilor pentru forurile de conducere;
d)lista candidaţilor pentru comisiile care se aleg;
e)toate documentele prevăzute la alin. (1).
Art. 17: Procedura de consultare a documentelor filialei
supuse votului conferinţei teritoriale
(1)Procedura de consultare cuprinde posibilitatea tuturor
membrilor filialei de a formula amendamente la documentele
supuse votului, astfel:
a)documentele, în forma elaborată de grupul/grupurile de lucru,
vor fi postate pe site-ul filialei teritoriale, prin grija secretariatului
acesteia, la o dată stabilită de coordonatorul fiecărui grup de lucru,
respectiv vicepreşedintele pe domeniu al filialei; documentele pot fi
transmise şi prin corespondenţă electronică, la aceeaşi dată cu
postarea pe site;
b)documentele prevăzute la lit. a) vor fi supuse consultării
membrilor pentru o perioadă de 10 zile calendaristice, într-o rubrică
denumită "Transparenţă decizională. Documente în dezbaterea
membrilor filialei", specificându-se data postării, caz în care durata
procedurii de consultare a documentelor trebuie să fie corelată cu
calendarul conferinţei teritoriale;
c)în intervalul de 10 zile calendaristice, oricare dintre membrii
filialei va putea formula amendamente la documentele supuse
consultării.
(2)Amendamentele formulate de membrii filialei la documente
supuse consultării trebuie să respecte cumulativ următoarele
condiţii:
a)să fie făcute în formă scrisă;
b)să fie motivate în drept şi în fapt;
c)să fie trimise grupului/grupurilor de lucru care a/au elaborat
documentele în termenul prevăzut la alin. (1) lit. b);
d)să fie semnate de titularul propunerilor.
(3)Amendamentele formulate sunt supuse dezbaterilor
grupului/grupurilor de lucru care a/au întocmit documentele şi care
le va/vor introduce pe cele acceptate în conţinutul documentelor,
iar pentru amendamentele respinse va/vor formula argumentaţia
de respingere.
(4)Documentele împreună cu amendamentele respinse, inclusiv
susţinerile autorilor şi cele ale grupului/grupurilor de lucru, vor fi
înaintate de către coordonatorul/coordonatorii grupului/grupurilor
de lucru colegiului director al filialei, spre a fi însuşite.
(5)Colegiul director va analiza documentele primite şi, ulterior, le
va înainta consiliului de conducere teritorial, spre avizare, împreună
cu amendamentele respinse. Consiliul de conducere teritorial
întrunit în şedinţă va dezbate şi va decide asupra amendamentelor
respinse, la şedinţă urmând să fie prezenţi şi membrii autori ai
amendamentelor respinse.
(6)Documentele în formă finală vor fi transmise membrilor filialei în
termenul prevăzut la art. 16 alin. (2).
Art. 18: Înregistrarea participanţilor
(1)Sunt consideraţi participanţi cu drept de vot toţi membrii filialei
cu plata cotizaţiei la zi.
(2)Tabelele cu participanţii cu drept de vot vor fi afişate în ziua
conferinţei teritoriale, la intrarea în sala unde se desfăşoară
lucrările conferinţei teritoriale.
(3)Toţi participanţii se vor înregistra în intervalul orar stabilit în
ordinea de zi.
Art. 19: Comisia de verificare şi numărare a voturilor
(1)Comisia de verificare şi numărare a voturilor va fi formată, după
caz, din 3 sau 5 membri dintre participanţii care nu şi-au depus
candidatura pentru forurile de conducere sau pentru comisiile
alese.
(2)Componenţa nominală a comisiei de verificare şi numărare a
voturilor va fi desemnată de plenul conferinţei teritoriale, cu votul
majorităţii simple a membrilor prezenţi.
(3)Comisia alege dintre membrii săi un preşedinte, care are rolul
de a coordona etapele procesului de votare şi de a supune votului
comisiei problemele de procedură apărute, precum şi de a
comunica plenului conferinţei teritoriale toate rezultatele votului.
Art. 20: Elemente tehnice privind votul
(1)Urnele realizate din material transparent vor fi amplasate în
sală înainte de începerea procesului de votare, moment în care
se şi sigilează. Urnele vor fi supravegheate de către membrii
comisiei de verificare şi numărare a voturilor pe tot parcursul
votării şi până la deschiderea lor.
(2)Buletinele de vot vor avea culoare distinctă pentru fiecare for de
conducere şi fiecare comisie, inclusiv pentru al doilea tur de scrutin
privind alegerea preşedintelui, după caz.
(3)Buletinele de vot pentru primul şi, după caz, pentru al doilea tur
de scrutin privind alegerea preşedintelui vor avea înscrise pe ele
numele tuturor candidaţilor, în aceeaşi formă.
Art. 21: Alegerea forurilor de conducere şi a comisiilor şi
validarea documentelor
(1)Votul este secret pentru alegerea membrilor forurilor de
conducere şi ai comisiilor şi este vot deschis pentru aprobarea
documentelor.
(2)Documentele vor fi aprobate cu votul majorităţii simple a
membrilor prezenţi.
(3)Procedura alegerii forurilor de conducere şi a comisiilor este
descrisă în Regulamentul de organizare şi funcţionare a Ordinului.
(4)Hotărârile conferinţei teritoriale se aprobă cu votul majorităţii
simple a membrilor prezenţi.
Art. 22: Comunicarea rezultatelor votului
(1)Comisia de verificare şi numărare a voturilor va întocmi un
raport semnat de toţi membrii, care va fi prezentat participanţilor la
conferinţa teritorială.
(2)Raportul prezentat de comisia prevăzută la alin. (1) trebuie să
cuprindă:
a)numărul total al membrilor filialei cu drept de vot;
b)numărul total al membrilor filialei cu drept de vot prezenţi;
c)numărul candidaţilor pentru fiecare for de conducere şi fiecare
comisie;
d)numărul total al voturilor valabil exprimate pentru fiecare for
de conducere şi fiecare comisie, precum şi numărul voturilor
anulate;
e)lista persoanelor alese şi numărul voturilor obţinute de fiecare
dintre acestea;
f)lista documentelor supuse votului şi numărul voturilor pentru
fiecare document.
Art. 23: Procesul-verbal al conferinţei teritoriale
(1)Secretariatul conferinţei teritoriale, aprobat prin hotărâre a
consiliului de conducere teritorial, va redacta procesul-verbal, care
va cuprinde:
a)modul în care a fost convocată conferinţa teritorială şi caracterul
ei ordinar sau extraordinar;
b)anul, luna, ziua, ora şi locul de desfăşurare a conferinţei
teritoriale;
c)ordinea de zi votată;
d)componenţa prezidiului conferinţei teritoriale;
e)datele prevăzute la art. 22 alin. (2);
f)luările de cuvânt;
g)hotărârile aprobate.
(2)Procesul-verbal va purta semnătura membrilor prezidiului
conferinţei teritoriale.
(3)Procesul-verbal va fi înregistrat şi depus la sediul filialei şi se
transmite în termen de 7 zile tuturor membrilor filialei.
Art. 24: Comunicarea rezultatelor conferinţei teritoriale
(1)Rezultatul alegerilor va fi comunicat în termen de cel mult 3 zile
tuturor membrilor filialei şi Ordinului şi se va afişa la sediul filialei,
timp de 10 zile.
(2)Procesul-verbal privind lucrările conferinţei teritoriale va fi
transmis Ordinului în termen de 7 zile de la redactare.
Art. 25: Alegerea consiliului de conducere teritorial
(1)Numărul membrilor în consiliul de conducere teritorial,
exclusiv preşedintele, este stabilit în funcţie de numărul membrilor
filialei, după cum urmează:
a)între 50 şi 100 de membri - 6 membri;
b)între 101 şi 200 de membri - 10 membri;
c)între 201 şi 400 de membri - 14 membri;
d)între 401 şi 800 de membri - 20 de membri;
e)între 801 şi 1.600 de membri - 28 de membri;
f)între 1.601 şi 4.000 de membri - 38 de membri;
g)peste 4.000 de membri - 50 de membri.
(2)Din numărul total al membrilor consiliului de conducere
teritorial, cel puţin două treimi vor fi arhitecţi cu drept de
semnătură.
(3)Din consiliul de conducere teritorial al filialei care are în
componenţă mai multe judeţe va face parte cel puţin un
reprezentant al fiecărui judeţ.
(4)Condiţiile de eligibilitate sunt cele prevăzute în Regulamentul de
organizare şi funcţionare a Ordinului.
(5)Din consiliul de conducere teritorial face parte, de drept,
preşedintele filialei teritoriale.
Art. 26: Candidaturile
(1)Filiala teritorială are obligaţia de a anunţa membrii despre
posibilitatea de a-şi depune candidatura, precum şi despre data-
limită până la care trebuie depus dosarul la sediul filialei.
(2)Candidaturile sunt individuale şi se depun personal la filială sau
se transmit prin poştă până la data-limită stabilită de consiliul de
conducere teritorial.
(3)Dosarul fiecărui candidat va conţine, în mod obligatoriu:
a)cererea, potrivit unui model-tip aprobat de Colegiul director al
Ordinului;
b)curriculum vitae, succint;
c)obiectivele şi acţiunile pe care urmează să le realizeze candidatul,
dacă va fi ales;
d)adeverinţă, eliberată de filială, privind plata la zi a cotizaţiei şi
dovada că nu a avut sancţiuni disciplinare în ultimii 8 ani.
(4)Candidaturile vor fi afişate la sediul filialei, cu cel puţin 7 zile
înainte de data conferinţei teritoriale.
Art. 27: Documentele necesare votului
(1)Buletinele de vot vor fi puse la dispoziţia membrilor cu drept de
vot în ziua scrutinului.
(2)Buletinele de vot se ridică de fiecare membru cu drept de vot
numai personal.
(3)Pierderea buletinului de vot nu dă dreptul la obţinerea unui
duplicat.
Art. 28: Votul
(1)Buletinele de vot nu vor avea alte însemnări decât cele
prevăzute de sistemul de votare, în caz contrar ele urmând a fi
anulate.
(2)Fiecare buletin de vot va fi însoţit de instrucţiunile de votare.
(3)Votarea se face prin bifarea cu X a opţiunii.
(4)Buletinele de vot vor fi considerate nule dacă nu conţin nicio
opţiune sau conţin mai multe opţiuni decât numărul locurilor
disponibile pentru fiecare for de conducere ori pentru fiecare
comisie.
Art. 29: Scrutinul pentru alegerea membrilor consiliului de
conducere teritorial şi ai comisiilor
(1)Scrutinul are loc într-un singur tur.
(2)Votarea se face direct şi secret, prin introducerea buletinelor
în urnă.
(3)Sunt aleşi candidaţii care au obţinut numărul cel mai mare de
voturi valabil exprimate, dar nu mai puţin de jumătate plus unu
din numărul acestora, în ordine descrescătoare.
(4)Conferinţa teritorială va decide modalitatea de departajare în
caz de egalitate de voturi.
(5)Revocarea membrilor consiliului de conducere teritorial şi a celor
ai comisiilor alese se face în aceleaşi condiţii ca alegerea şi cu
respectarea prevederilor art. 12 alin. (4) şi (9).
Art. 30: Scrutinul pentru alegerea preşedintelui filialei
(1)Preşedintele se alege în primul tur de scrutin dacă unul dintre
candidaţi a obţinut un număr de voturi reprezentând cel puţin
majoritatea simplă a voturilor valabil exprimate.
(2)Al doilea tur de scrutin se va organiza dacă niciunul dintre
candidaţi nu a întrunit majoritatea simplă a numărului de voturi
valabil exprimate în primul tur.
(3)La al doilea tur de scrutin vor participa primii 2 candidaţi clasaţi
în primul tur şi va fi ales candidatul care a obţinut cel mai mare
număr de voturi din totalul voturilor valabil exprimate.
Art. 31: Consiliul de conducere teritorial
(1)Între reuniunile conferinţei teritoriale, activitatea filialei este
coordonată de consiliul de conducere teritorial.
(2)Prima şedinţă a consiliului de conducere teritorial se va ţine în
cel mult 15 zile de la data conferinţei teritoriale la care acesta a
fost ales.
(3)Consiliul de conducere teritorial va proceda la alegerea
membrilor colegiului director, prin vot secret al majorităţii
membrilor prezenţi.
(4)Consiliul de conducere teritorial poate delega colegiului director
teritorial unele atribuţii ce îi sunt conferite prin prezentul
regulament-cadru.
(5)Persoanele alese în consiliul de conducere teritorial au mandat
de 4 ani şi nu mai mult de două mandate consecutiv.
(6)Oricare dintre membrii consiliului de conducere teritorial
decade de drept din această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
(7)Oricare dintre membrii consiliului de conducere teritorial poate
să decadă din funcţie pentru 3 absenţe consecutive nemotivate la
şedinţele consiliului sau pentru alte fapte în legătură cu funcţia ori
în afara funcţiei. În aceste situaţii, consiliul de conducere teritorial
constată decăderea din funcţie, pe baza unui raport întocmit de o
comisie formată din 3 membri, desemnaţi de către acesta prin
hotărâre.
Art. 32: Atribuţiile consiliului de conducere teritorial
(1)Consiliul de conducere teritorial are următoarele atribuţii:
a)aprobă hotărârea de convocare a conferinţei teritoriale şi
calendarul general al acesteia, precum şi componenţa nominală a
comitetului de organizare şi a secretariatului conferinţei;
b)alege şi revocă membrii colegiul director teritorial;
c)aprobă bugetul de venituri şi cheltuieli, până la data de 3
decembrie a anului în curs pentru exerciţiul financiar următor, pe
care îl comunică Ordinului, pentru a fi cuprins ca anexă în bugetul
general de venituri şi cheltuieli al Ordinului, în conformitate cu
prevederile art. 30 alin. (1) lit. e) din Regulamentul de organizare
şi funcţionare a Ordinului;
d)analizează modul de gestiune a patrimoniului şi bugetului filialei
şi, până cel târziu la data de 15 mai a anului în curs, aprobă
descărcarea de gestiune a filialei pentru exerciţiul financiar
anterior, potrivit raportului comisiei de cenzori;
e)pregăteşte conferinţa teritorială şi avizează documentele proprii
ale filialei, documente ce vor fi supuse aprobării conferinţei;
f)avizează organizarea/organigrama aparatului administrativ al
filialei, regulamentul propriu de organizare şi funcţionare a filialei
teritoriale, precum şi celelalte documente care vor fi supuse
dezbaterii şi/sau aprobării conferinţei teritoriale;
g)aprobă procedura şi condiţiile de preluare a prerogativelor
preşedintelui filialei, în cazul indisponibilităţii temporare sau al
lipsei acestuia, de către vicepreşedinţii filialei, cu excepţia
trezorierului;
h)aprobă regulamentele de organizare şi funcţionare a comisiilor
alese ale filialei;
i)numeşte comisii ale filialei, altele decât cele alese, şi aprobă
regulamentele de organizare şi funcţionare a acestora;
j)aprobă grupurile de lucru constituite la nivelul filialei şi
regulamentele de organizare şi funcţionare a acestora;
k)analizează activitatea anuală a colegiului director teritorial şi a
preşedintelui, pe baza rapoartelor întocmite de aceştia;
l)întocmeşte raportul privind activitatea îndeplinită pe parcursul
mandatului şi îl supune conferinţei teritoriale spre aprobare;
m)soluţionează contestaţiile depuse împotriva hotărârilor colegiului
director teritorial;
n)constată decăderea din funcţie a unui membru al său, în situaţia
în care împotriva acestuia s-a aplicat o sancţiune disciplinară;
o)îndeplineşte orice alte atribuţii, în conformitate cu legea şi
Regulamentul de organizare şi funcţionare a Ordinului.
(2)Locul membrului decăzut din funcţie este luat de următorul
candidat care a întrunit cel mai mare număr de voturi la conferinţa
teritorială, cu condiţia respectării prevederilor art. 29 alin. (3).
(3)Consiliul de conducere teritorial revocă membrii colegiului
director, în totalitate sau în parte, la solicitarea a cel puţin jumătate
plus unu din numărul membrilor săi, numai pe baza documentului
în care sunt precizate motivele justificative ale solicitării de
revocare şi pe baza tabelului cu numele membrilor solicitanţi, cu
semnăturile lor olografe, în original.
(4)În condiţiile precizate la alin. (3) şi în cazul în care membrii
consiliului de conducere teritorial constată că motivele revocării
sunt întemeiate, vor aproba hotărârea de revocare şi vor dispune
alegeri noi.
(5)Consiliul de conducere teritorial îşi va elabora şi aproba propriul
regulament de organizare şi funcţionare.
Art. 33: Şedinţele consiliului de conducere teritorial
(1)Consiliul de conducere teritorial se întruneşte în şedinţe o dată
pe trimestru, la convocarea preşedintelui filialei.
(2)Preşedintele poate convoca consiliul de conducere teritorial ori
de câte ori consideră necesar, cu avizul prealabil al colegiului
director teritorial.
(3)Preşedintele va convoca consiliul de conducere teritorial şi la
cererea a două treimi din numărul membrilor colegiului director
teritorial sau la cererea a cel puţin jumătate plus unu din numărul
membrilor consiliului de conducere teritorial.
(4)Ordinea de zi este fixată de preşedinte şi, după caz, cu avizul
prealabil al colegiului director.
(5)Şedinţele vor fi convocate cu cel puţin 12 zile înainte, iar
convocarea va cuprinde locul, data, ordinea de zi şi termenul-limită
până la care se vor transmite materialele-suport. Termenul până la
care materialele-suport vor fi puse la dispoziţia membrilor
consiliului de conducere teritorial nu poate fi mai mic de 3 zile
înainte de data de desfăşurare a şedinţei.
(6)Şedinţa este considerată statutară dacă au fost anunţaţi toţi
membrii şi au fost respectate toate prevederile prezentului
regulament-cadru, în prezenţa majorităţii simple a membrilor
consiliului de conducere, cu excepţia şedinţei de alegeri a
membrilor colegiului director teritorial, a celei de aprobare a
regulamentului propriu de organizare şi funcţionare, precum şi în
alte situaţii stabilite de consiliul de conducere teritorial, când
prezenţa trebuie să fie de cel puţin două treimi din numărul
membrilor.
(7)Votul este deschis, cu excepţia celui pentru alegerea
membrilor colegiului director teritorial sau în cazul altor situaţii
stabilite de către consiliul de conducere teritorial.
(8)În exercitarea atribuţiilor sale, consiliul de conducere teritorial
emite hotărâri şi avize, adoptate cu majoritatea simplă a celor
prezenţi, incluzând în aceasta şi votul preşedintelui.
(9)Şedinţele consiliului de conducere teritorial sunt consemnate
într-un proces-verbal semnat de preşedinte şi de secretarul
executiv al filialei.
(10)Procesul-verbal al fiecărei şedinţe, în copie, însoţit de
materialele votate, în forma lor definitivă, va fi transmis spre
informare membrilor consiliului de conducere teritorial şi ai
colegiului director teritorial, membrilor filialei, precum şi Ordinului,
în termen de 12 zile.
Art. 34: Colegiul director teritorial
(1)Colegiul director teritorial se constituie la nivelul fiecărei filiale
teritoriale.
(2)Candidaţii pentru colegiul director teritorial vor fi propuşi de
preşedinte dintre membrii consiliului de conducere teritorial, pe
domeniile prevăzute la art. 36 alin. (2).
(3)În condiţiile în care una sau mai multe propuneri de
candidat/candidaţi formulată/e de preşedinte pentru colegiul
director teritorial nu a/au întrunit cel puţin jumătate plus unu din
numărul voturilor valabil exprimate, preşedintele poate propune
alt/alţi candidat/candidaţi. Dacă nici acesta/aceştia nu a/au întrunit
numărul de voturi necesare, sarcina desemnării revine consiliului
de conducere teritorial.
(4)Filialele teritoriale cu un număr de 6 membri în consiliul de
conducere teritorial vor avea un colegiu director teritorial compus
dintr-un vicepreşedinte şi un trezorier.
(5)Filialele teritoriale cu un număr de până la 14 membri inclusiv în
consiliul de conducere teritorial vor avea un colegiu director
teritorial compus din 3 vicepreşedinţi şi un trezorier.
(6)Filialele teritoriale cu un număr de peste 20 de membri
inclusiv în consiliul de conducere teritorial vor avea un colegiu
director teritorial compus din cel mult 5 vicepreşedinţi şi un
trezorier.
(7)Colegiul director teritorial coordonează activitatea curentă a
filialei.
(8)În cazul în care un membru al colegiului director teritorial nu îşi
mai poate exercita mandatul, din motive bine justificate sau prin
demisie, se vor organiza alegeri pentru acel loc, în aceleaşi condiţii
statutare prevăzute la art. 33 alin. (6) şi (7).
(9)Cel puţin două treimi din numărul membrilor colegiului director
teritorial trebuie să fie arhitecţi cu drept de semnătură.
(10)Colegiul director teritorial poate fi revocat în totalitatea lui sau
în parte, în cazul în care se află în imposibilitatea de a-şi îndeplini
mandatul sau se constată neîndeplinirea misiunilor asumate de
acesta sau, după caz, de unii membri ai acestuia.
(11)Din colegiul director teritorial face parte, de drept, preşedintele
filialei teritoriale.
Art. 35: Atribuţiile colegiului director teritorial
(1)Colegiul director teritorial are următoarele atribuţii:
a)coordonează pregătirea şi organizarea conferinţei teritoriale şi
detaliază calendarul acesteia, împreună cu comitetul de organizare
a acesteia;
b)pregăteşte organizarea/organigrama aparatului administrativ al
filialei şi o înaintează consiliului de conducere teritorial spre
avizare;
c)asigură prezidiul conferinţei teritoriale;
d)întocmeşte documentele proprii ale filialei şi le supune avizului
consiliului de conducere teritorial, în vederea adoptării acestora de
către conferinţa teritorială;
e)întocmeşte proiectul de buget şi îl supune aprobării consiliului de
conducere teritorial;
f)asigură informarea membrilor filialei asupra problemelor
specifice şi hotărârilor adoptate;
g)controlează evidenţa şi întocmirea tabloului teritorial şi aprobă,
până la data de 10 ianuarie a anului în curs, datele finale privind
membrii cu drept de semnătură şi membrii cu drept de semnătură
suspendat, pentru a fi transmis Ordinului, în vederea publicării
Tabloului naţional al arhitecţilor;
h)coordonează activitatea de întocmire şi transmitere a dosarelor
membrilor stagiari ai filialei, în vederea dobândirii dreptului de
semnătură;
i)supraveghează întocmirea bazei de date a filialei, a evidenţelor şi
tabloului teritorial ale membrilor şi aplică legea şi hotărârea
Consiliului naţional al Ordinului privind constituirea, organizarea şi
gestionarea bazelor de date;
j)coordonează şi controlează aplicarea procedurilor privind
realizarea evidenţei lucrărilor depuse pentru a primi dată certă;
k)coordonează modul de gestiune a patrimoniului şi a bugetului
filialei;
l)aplică sancţiunile prevăzute la art. 39 alin. (2) lit. a) şi b) din
Lege, în baza hotărârii comisiei teritoriale de disciplină;
m)întocmeşte un raport anual privind activitatea sa şi îl supune
spre analiză consiliului de conducere teritorial;
n)analizează rapoartele de activitate a grupurilor de lucru şi, după
caz, dispune măsuri de îmbunătăţire a activităţii acestora;
o)aprobă regulamentul intern privind organizarea şi funcţionarea
aparatului administrativ al filialei;
p)organizează concursurile pentru ocuparea posturilor din cadrul
aparatului administrativ al filialei;
q)numeşte secretarul executiv al filialei.
(2)Atribuţiile membrilor colegiului director teritorial sunt repartizate
pe domenii.
(3)Colegiul director teritorial poate îndeplini şi alte atribuţii
delegate de consiliul de conducere teritorial.
Art. 36: Vicepreşedinţii
(1)Vicepreşedinţii filialei sunt înlocuitori de drept ai preşedintelui,
în ordinea stabilită de consiliul de conducere teritorial, cu excepţia
trezorierului.
(2)Vicepreşedinţii asistă preşedintele în activitatea de coordonare a
filialei şi fiecare dintre aceştia are atribuţii specifice legate în
principal de:
a)profesie şi sistemul de informaţii privind costurile de proiectare;
b)legislaţie, regulamente şi concursuri de arhitectură;
c)educaţie, stagiu şi pregătire profesională;
d)comunicare şi imagine;
e)parteneriate, organizare şi relaţia cu membrii.
(3)Fiecare vicepreşedinte coordonează grupul/grupurile de lucru
constituit/constituite în domeniul/domeniile său/sale de activitate,
potrivit prevederilor alin. (2).
Art. 37: Trezorierul
(1)Trezorierul, potrivit bugetului anual de venituri şi cheltuieli
aprobat de consiliul de conducere teritorial, coordonează activitatea
de colectare a veniturilor şi de efectuare a cheltuielilor.
(2)Proiectul de buget, pregătit de serviciul de specialitate al filialei
şi sub coordonarea trezorierului, se supune aprobării consiliului de
conducere teritorial.
(3)Trezorierul va prezenta anual consiliului de conducere teritorial
un raport privind execuţia bugetului de venituri şi cheltuieli pe anul
financiar anterior pe baza raportului întocmit de comisia de cenzori
cel mai târziu până la data de 15 mai.
Art. 38: Şedinţele colegiului director teritorial
(1)Colegiul director teritorial se întruneşte în şedinţe lunare sau ori
de câte ori este necesar la convocarea preşedintelui filialei.
(2)Preşedintele are obligaţia de a convoca colegiul director
teritorial şi la solicitarea a jumătate plus unu din numărul
membrilor acestuia.
(3)Şedinţele sunt convocate cu cel puţin 5 zile înainte, iar
convocarea va cuprinde locul, data şi ordinea de zi. Materialele-
suport vor fi transmise cu cel puţin 3 zile înainte de data de
desfăşurare a şedinţei.
(4)Fac excepţie de la prevederile alin. (3) cazurile de urgenţă care
impun adoptarea unei hotărâri, situaţie în care membrii colegiului
director sunt consultaţi telefonic. Ordinea de zi cuprinde un singur
punct, iar votul membrilor colegiului director teritorial va fi
transmis şi în scris, în format electronic.
(5)Şedinţa este considerată statutară în prezenţa majorităţii simple
a membrilor colegiului director teritorial. La şedinţă pot participa
persoane invitate de preşedintele filialei, acestea neavând drept la
deliberări şi vot.
(6)Votul este deschis, iar hotărârile se adoptă cu majoritate simplă,
incluzând în aceasta şi votul preşedintelui.
(7)Şedinţele colegiului director sunt consemnate într-un proces-
verbal de şedinţă, înregistrat, semnat şi ştampilat. Procesele-
verbale ale şedinţelor vor consemna, obligatoriu, numele şi
prenumele membrilor prezenţi şi, după caz, numele invitaţilor şi
motivul invitării, ordinea de zi propusă şi cea aprobată, un rezumat
al luărilor de cuvânt şi votul pentru fiecare material supus
aprobării.
(8)Procesul-verbal al fiecărei şedinţe, semnat de preşedinte şi
secretarul executiv, însoţit de materialele votate, va fi transmis
membrilor filialei, membrilor consiliului de conducere teritorial şi
Ordinului, în termen de cel mult 10 zile.
Art. 39: Preşedintele filialei teritoriale
(1)Preşedintele filialei teritoriale reprezintă filiala în relaţiile cu
Ordinul, cu persoane fizice şi cu persoane juridice de drept public
sau privat, putând să încheie, în numele filialei, convenţii, acorduri,
parteneriate şi contracte, cu respectarea prevederilor art. 46 din
Regulamentul de organizare şi funcţionare a Ordinului.
(2)Preşedintele filialei teritoriale are următoarele atribuţii:
a)convoacă consiliul de conducere teritorial şi colegiul director
teritorial şi conduce şedinţele celor două foruri şi pe cele ale
conferinţei teritoriale;
b)asigură executarea hotărârilor adoptate;
c)ordonanţează cheltuielile bugetului filialei;
d)dispune viramentul cotei către Ordin, cotă ce reprezintă un
procent stabilit de Conferinţa naţională a Ordinului din cotizaţiile şi
taxele colectate de filială de la membri;
e)este reprezentantul legal al filialei în relaţia cu salariaţii acesteia;
f)emite deciziile de suspendare a membrilor pentru neplata
cotizaţiei anuale şi de suspendare la cerere;
g)este îndreptăţit să primească toate hotărârile de sancţionare
disciplinară dispuse împotriva membrilor filialei;
h)semnează hotărârile conferinţei teritoriale, hotărârile consiliului
de conducere şi hotărârile colegiului director ale filialei;
i)îndeplineşte alte atribuţii privind activitatea filialei.
(3)În cazul indisponibilităţii temporare sau al lipsei pentru o
perioadă de cel mult 30 de zile, prerogativele sale vor fi preluate de
unul dintre vicepreşedinţi, cu excepţia trezorierului, în ordinea
stabilită de consiliul de conducere teritorial.
(4)Procedura preluării prerogativelor şi ordinea în care
vicepreşedinţii înlocuiesc preşedintele vor fi stabilite prin hotărâre a
consiliului de conducere teritorial, odată cu alegerea membrilor
colegiului director teritorial.
(5)Preşedinte ales al filialei are un mandat de 4 ani şi nu mai mult
de două mandate consecutiv.
(6)Preşedintele filialei teritoriale decade de drept din această
funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
(7)Constatarea decăderii de drept din funcţie a preşedintelui se
face de către consiliul de conducere teritorial, prin hotărâre,
situaţie în care se dispune şi convocarea conferinţei teritoriale de
alegeri.
Art. 40: Organizarea aparatului administrativ
(1)Organizarea/Organigrama aparatului administrativ al filialei se
aprobă prin hotărâre a conferinţei teritoriale.
(2)Secretarul executiv al filialei este numit de colegiul director
teritorial şi angajat prin concurs, cu contract individual de muncă.
(3)Secretarul executiv al filialei beneficiază de stabilitate în funcţie
şi nu poate fi schimbat ca urmare a schimbării forurilor de
conducere ale filialei.
(4)Drepturile, obligaţiile şi atribuţiile secretarului executiv şi cele
ale celorlalţi salariaţi ai filialei teritoriale se stabilesc prin
contractele individuale de muncă, fişele de post şi regulamentul
intern privind organizarea şi funcţionarea aparatului administrativ,
aprobat de colegiul director teritorial, potrivit legislaţiei în materie.
Art. 41: Evidenţele şi bazele de date
(1)Filialele teritoriale constituie şi gestionează baza de date a
membrilor lor.
(2)Filialele teritoriale vor constitui bazele de date pe două secţiuni:
a)generală, care cuprinde toate datele despre membri, date
înregistrate la înscrierea în Ordin şi completate pe parcurs;
b)publică, reprezentând tabloul teritorial al arhitecţilor şi care
cuprinde datele din Tabloul naţional al arhitecţilor, registrul
stagiarilor, registrul sancţiunilor aplicate împotriva membrilor
filialei, precum şi registrul de luare în evidenţă a proiectelor de
arhitectură din cadrul documentaţiei tehnice pentru autorizarea
executării lucrărilor de construire, documentaţiei tehnice pentru
autorizarea lucrărilor de desfiinţare, documentaţiei tehnice pentru
autorizarea lucrărilor aferente organizării executării lucrărilor,
proiecte elaborate de către arhitecţii/arhitecţii de
interior/conductorii arhitecţi cu drept de semnătură, membri ai
filialei.
(3)Informaţii din secţiunea publică a bazei de date pot fi postate şi
pe site-ul propriu al filialei, potrivit regulamentului privind
constituirea şi gestiunea bazei de date, aprobat de Consiliul
naţional al Ordinului.
(4)Filialele au obligaţia să comunice Ordinului, până cel târziu la
data de 20 ianuarie a anului în curs, tabloul teritorial final al
arhitecţilor, în format electronic, în vederea întocmirii Tabloului
naţional al arhitecţilor.
(5)La solicitarea Colegiului director al Ordinului, filialele teritoriale
au obligaţia de a transmite şi alte date ale membrilor înscrişi în
filială, în termen de 10 zile de la solicitarea formulată în scris de
acesta.
(6)Filialele teritoriale au obligaţia să furnizeze terţilor orice
informaţie legată de datele înregistrate ale membrilor în Tabloul
Naţional al Arhitecţilor sau în tablourile teritoriale.
(7)Se interzice filialelor transmiterea către terţi a datelor cu
caracter personal ale membrilor, cu excepţia cazurilor prevăzute de
lege.
(8)Persoanele care operează bazele de date vor semna un
angajament de confidenţialitate, în condiţiile legii.
Art. 42: Comisia teritorială de cenzori
(1)Comisia teritorială de cenzori este formată din 3 membri titulari
şi 2 supleanţi, dintre care 2 titulari şi 2 supleanţi aleşi dintre
membrii filialei de către conferinţa teritorială.
(2)Din comisia de cenzori va face parte, în mod obligatoriu, un
expert contabil cu statut de membru titular.
(3)Comisia de cenzori se întruneşte:
a)pentru prima dată în termen de 15 zile de la alegerea ei şi
desemnează prin vot secret preşedintele;
b)în şedinţe ordinare trimestriale, precum şi la sfârşitul
mandatului forurilor de conducere ale filialei teritoriale, înainte de
conferinţa teritorială;
c)în şedinţe extraordinare, ori de câte ori este nevoie, la
solicitarea preşedintelui filialei, a consiliului de conducere teritorial,
a colegiului director teritorial sau în cazul unor sesizări.
(4)Şedinţele sunt considerate statutare dacă sunt prezenţi cel puţin
2 dintre membrii comisiei, dintre care în mod obligatoriu expertul
contabil.
(5)Persoanele alese în funcţia de membru al comisiei de cenzori au
mandat de 4 ani şi nu mai mult de două mandate consecutiv.
(6)Oricare dintre membrii aleşi ai comisiei teritoriale de cenzori
decade de drept din această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
(7)Constatarea decăderii de drept din funcţie a membrilor comisiei
teritoriale de cenzori se face de către consiliul de conducere
teritorial, prin hotărâre.
Art. 43: Atribuţiile comisiei teritoriale de cenzori
Comisia teritorială de cenzori asigură controlul financiar intern al
filialei şi are următoarele atribuţii:
a)verifică modul în care se colectează veniturile, se efectuează
cheltuielile, este administrat patrimoniul filialei, corectitudinea
datelor din evidenţele contabile şi certifică bilanţul filialei;
b)verifică dacă cheltuielile filialei se regăsesc în bugetul aprobat de
consiliul de conducere teritorial, în hotărârile colegiului director
teritorial şi în deciziile de ordonanţare emise de preşedintele filialei;
c)întocmeşte rapoartele trimestriale de verificare şi le prezintă în
termen de 5 zile preşedintelui, precum şi raportul anual de
descărcare de gestiune a forurilor alese ale filialei, pe care îl
prezintă consiliului de conducere teritorial spre aprobare;
d)întocmeşte un raport general de descărcare de gestiune a
forurilor alese ale filialei pe perioada mandatului şi îl prezintă
conferinţei teritoriale spre aprobare.
Art. 44: Comisia teritorială de disciplină
(1)Dispoziţiile privitoare la comisia teritorială de disciplină sunt
prevăzute în cap. X al Regulamentului de organizare şi funcţionare
a Ordinului.
(2)Persoanele alese în comisia teritorială de disciplină au mandat
de 4 ani şi nu mai mult de două mandate consecutiv.
Art. 45: Raporturile filialelor cu Ordinul
(1)Preşedinţii filialelor teritoriale fac parte din grupul de lucru al
preşedinţilor constituit la nivelul Ordinului, potrivit art. 36 alin. (3)
din Regulamentul de organizare şi funcţionare a Ordinului.
(2)În exercitarea atribuţiilor sale, forurile de conducere ale
Ordinului emit hotărâri şi decizii obligatorii pentru forurile de
conducere ale filialelor. Filialele, sub sancţiunea nulităţii, nu pot
aproba hotărâri şi decizii contradictorii cu hotărârile şi deciziile
aprobate de forurile de conducere ale Ordinului.
(3)Filialele teritoriale au dreptul de a solicita toate documentele
adoptate de forurile de conducere şi grupurile de lucru ale
Ordinului, precum şi informaţii legate de acţiuni, manifestări sau
demersuri realizate.
(4)Filialele sunt obligate să comunice Ordinului toate documentele
prevăzute expres în prezentul regulament-cadru şi în Regulamentul
de organizare şi funcţionare a Ordinului.
Art. 46: Raporturile patrimoniale ale filialelor cu Ordinul
(1)Filialele teritoriale îşi constituie un patrimoniu distinct de cel al
Ordinului.
(2)Filialele teritoriale ale Ordinului, entităţi cu personalitate
juridică, pot încheia în nume propriu acte juridice de administrare şi
conservare şi pot încheia acte juridice de dispoziţie, în numele şi pe
seama Ordinului, numai pe baza hotărârii prealabile a Colegiului
director al Ordinului.
Art. 47: Relaţia filialei cu membrii săi
Preşedintele filialei, consiliul de conducere teritorial şi colegiul
director teritorial au obligaţia de a informa toţi membrii despre
întreaga activitate desfăşurată, de a menţine şi dezvolta relaţii de
colaborare permanentă cu membrii filialei şi cu ceilalţi membri ai
Ordinului, precum şi cu forurile de conducere ale celorlalte filiale şi
cele ale Ordinului.
Art. 48: Dispoziţii tranzitorii
(1)Prevederile art. 25 alin. (1) intră în vigoare odată cu organizarea
de către filiale a conferinţelor teritoriale extraordinare.
(2)Conferinţele teritoriale extraordinare se organizează în condiţiile
prevăzute la art. 12 şi următoarele.
Art. 49: Dispoziţii finale
(1)Prezentul regulament-cadru se completează cu Legea
nr. 184/2001, republicată, cu modificările şi completările ulterioare,
şi Regulamentul de organizare şi funcţionare a Ordinului.
(2)Prezentul regulament intră în vigoare la data publicării în
Monitorul Oficial al României, Partea I.
(3)La data intrării în vigoare a prezentului regulament-
cadru, Regulamentul-cadru privind înfiinţarea, organizarea şi
funcţionarea filialelor teritoriale ale Ordinului Arhitecţilor din
România, aprobat de Conferinţa naţională extraordinară a Ordinului
Arhitecţilor din România din 26-27 noiembrie 2011, publicat în
Monitorul Oficial al României, Partea I, nr. 342 din 21 mai 2012, se
abrogă.
(4)Prezentul regulament-cadru se publică în Monitorul Oficial al
României, Partea I.
Președintele Ordinului Arhitecților din România
Arh. Șerban Dragoș Ion Țigănaș
Publicat în Monitorul Oficial cu numărul 697 din data de 9 august
2018
