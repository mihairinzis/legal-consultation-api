REGULAMENT nr. 1403/1 din 30 iunie 2018 de organizare şi
funcţionare a Ordinului Arhitecţilor din România

În temeiul art. 29 alin. (1) lit. a) din Legea nr. 184/2001 privind
organizarea şi exercitarea profesiei de arhitect, republicată, cu
modificările şi completările ulterioare,
Conferinţa naţională ordinară a Ordinului Arhitecţilor din
România din 30 iunie-1 iulie 2018 aprobă prezentul regulament de
organizare şi funcţionare a Ordinului Arhitecţilor din România.
CAPITOLUL I: Dispoziţii generale
Art. 1: Ordinul Arhitecţilor din România
(1)Ordinul Arhitecţilor din România, denumit în continuare Ordinul,
funcţionează în condiţiile Legii nr. 184/2001 privind organizarea şi
exercitarea profesiei de arhitect, republicată, cu modificările şi
completările ulterioare, denumită în continuare Lege, ale
prevederilor art. 13 alin. (1) şi (2) din Ordonanţa Guvernului
nr. 26/2000 cu privire la asociaţii şi fundaţii, aprobată cu modificări
şi completări prin Legea nr. 246/2005, cu modificările şi
completările ulterioare, şi ale celorlalte prevederi legale în vigoare,
ca organizaţie profesională, cu personalitate juridică de drept
privat, nonprofit, apolitică, de interes public, cu patrimoniu şi buget
proprii, autonomă şi independentă, având rolul de a reprezenta, a
promova şi a proteja la nivel naţional şi internaţional interesele
profesiei de arhitect.
(2)Ordinul acordă şi suspendă dreptul de semnătură arhitecţilor,
conductorilor arhitecţi şi arhitecţilor de interior din România,
denumiţi în continuare membrii Ordinului, şi veghează la conduita
profesională a membrilor săi.
(3)Ordinul este autoritatea competentă pentru recunoaşterea
titlurilor oficiale de calificare în profesia de arhitect pentru cetăţenii
statelor membre ale Uniunii Europene, cetăţenii statelor membre
ale Spaţiului Economic European şi cetăţenii Confederaţiei
Elveţiene.
(4)Ordinul are sediul central în municipiul Bucureşti şi este
organizat în teritoriu cu filiale, cu personalitate juridică.
(5)Ordinul reprezintă profesia de arhitect la nivel naţional, iar la
nivel local reprezentarea profesiei se realizează prin filialele
teritoriale; în aplicarea prevederilor prezentului alineat, Ordinul şi
filialele teritoriale colaborează şi acţionează unitar în raport cu
autorităţile publice centrale şi/sau locale, după caz.
(6)Este interzisă aproprierea, uzurparea sau utilizarea denumirii
"Ordinul Arhitecţilor din România" (O.A.R.) de către orice persoană
fizică ori persoană juridică, indiferent de natura activităţii
desfăşurate de către aceasta, sub sancţiunea prevăzută de lege
pentru folosirea fără drept a denumirii unei persoane juridice de
interes public, înfiinţată prin lege.
Art. 2: Atribuţiile Ordinului
(1)Ordinul are următoarele atribuţii:
a)protejează şi promovează calitatea produsului de arhitectură şi
urbanism;
b)urmăreşte exercitarea competentă şi calificată a profesiei, cu
respectarea codului deontologic al acesteia;
c)propune reglementări legislative şi normative specifice, în
vederea promovării lor;
d)reprezintă interesele membrilor săi în faţa autorităţilor publice şi
administrative, precum şi în organismele profesionale
internaţionale;
e)acordă arhitecţilor, arhitecţilor de interior şi conductorilor
arhitecţi dreptul de semnătură, în condiţiile legii, atribuţie care nu
poate fi exercitată de nicio altă instituţie sau asociaţie profesională;
f)întocmeşte şi gestionează Tabloul naţional al arhitecţilor.
(2)În exercitarea atribuţiilor sale, Ordinul are sarcina permanentă
de a asigura:
a)exercitarea competentă şi calificată a profesiei de către membrii
săi;
b)îndrumarea şi pregătirea stagiarilor;
c)organizarea anuală a programelor de formare continuă a
membrilor, pentru menţinerea competenţelor acestora la un înalt
nivel, precum şi a aptitudinilor de a aplica în practică cunoştinţele
obţinute;
d)respectarea strictă a deontologiei profesionale şi aplicarea de
sancţiuni disciplinare împotriva membrilor săi;
e)instituirea, organizarea şi gestionarea sistemului de înregistrare a
proiectelor de arhitectură elaborate de membrii cu drept de
semnătură, proiecte aferente documentaţiilor tehnice pentru
autorizarea executării lucrărilor de construire/desfiinţare sau
organizare de şantier, inclusiv emiterea actelor de atestare a
înregistrării.
(3)Ordinul, organizaţie de creatori, poate desfăşura şi alte
activităţi, după cum urmează:
a)organizează şi susţine proiecte culturale de interes naţional,
local, regional sau internaţional;
b)iniţiază şi sprijină înscrierea în circuitul naţional şi internaţional a
operelor de arhitectură valoroase;
c)organizează şi susţine financiar, din surse proprii sau atrase,
expoziţii de arhitectură, editarea de cărţi, cataloage, albume şi
reviste de specialitate şi acordă premii de excelenţă pentru lucrări
şi activitate profesională şi ştiinţifică şi/sau burse de
studii/cercetare pentru membri şi studenţi;
d)contribuie la promovarea şi, după caz, la finanţarea programelor
de protejare a patrimoniului istoric, de arhitectură, urbanistic,
peisagistic, monumental şi de for public, prin clasarea,
achiziţionarea, restaurarea, reamenajarea, punerea în valoare,
integrarea în circuitul naţional şi internaţional şi promovarea
turistică a acestora;
e)iniţiază şi sprijină programe naţionale de creştere a calităţii vieţii
prin mijloacele oferite de domeniul arhitecturii, urbanismului şi
amenajării teritoriului;
f)organizează concursuri de arhitectură, amenajare urbană şi
peisagistică, precum şi concursuri pe teme ştiinţifice;
g)iniţiază şi, după caz, finanţează cercetări de specialitate prin
programe de cercetare proprii sau desfăşurate în parteneriat,
studii de specialitate, acordă burse de studii/cercetare pentru
membri şi studenţi;
h)iniţiază şi, după caz, finanţează cheltuielile pentru documentare
profesional-ştiinţifică în ţară şi în străinătate, schimburi de
experienţă, dezbateri profesionale şi ştiinţifice (conferinţe,
seminare, mese rotunde, alte tipuri de manifestări ştiinţifice);
i)participă la programele culturale naţionale şi europene, în mod
special ale Uniunii Europene, şi încheie în acest scop contracte de
asociere şi colaborare cu autorităţi publice centrale şi locale, cu
parteneri publici şi privaţi din ţară şi din străinătate, inclusiv pentru
obţinerea unor finanţări nerambursabile din fonduri europene;
j)achiziţionează şi asigură întreţinerea imobilelor monumente
istorice în care îşi desfăşoară activitatea Ordinul şi filialele
teritoriale, organizează muzee, case memoriale, case de creaţie,
precum şi funcţionarea acestora în imobile aflate în proprietatea
sau în folosinţa Ordinului şi a filialelor teritoriale;
k)cooperează cu organisme şi asociaţii profesionale din domeniul
arhitecturii şi urbanismului sau din domenii complementare;
l)acordă ajutoare financiare membrilor aflaţi în dificultate;
m)iniţiază, organizează şi, după caz, finanţează alte activităţi
culturale.
(4)Membrii Ordinului, potrivit legii, îşi aleg forurile de conducere
care să îi reprezinte în faţa autorităţilor, precum şi în raporturile cu
persoanele fizice şi juridice din ţară şi din străinătate.
CAPITOLUL II: Forurile de conducere şi control ale Ordinului
SECŢIUNEA 1: Dispoziţii generale
Art. 3: Forurile de conducere ale Ordinului
(1)Organizarea şi funcţionarea Ordinului sunt asigurate, potrivit
legii şi prezentului regulament, de către forurile de conducere
alese, care au funcţie reprezentativă, de conducere, decizie şi
control.
(2)Forurile de conducere ale Ordinului sunt:
a)Conferinţa naţională;
b)Consiliul naţional;
c)Colegiul director;
d)preşedintele Ordinului.
(3)Persoanele alese în Consiliul naţional, în Colegiul director sau ca
preşedinte al Ordinului au mandat de 4 ani şi nu pot exercita mai
mult de două mandate consecutiv.
Art. 4: Comisiile alese ale Ordinului
(1)Comisiile Ordinului reglementate în prezentul regulament sunt
Comisia de cenzori şi Comisia naţională de disciplină.
(2)Membrii Comisiei de cenzori şi cei ai Comisiei naţionale de
disciplină sunt aleşi de Conferinţa naţională şi au mandat de 4 ani.
Membrii aleşi nu pot exercita mai mult de două mandate
consecutiv.
SECŢIUNEA 2: Conferinţa naţională
Art. 5: Conferinţa naţională
Conferinţa naţională este forul de conducere superior şi de control
al Ordinului. Conferinţa naţională poate fi ordinară sau
extraordinară.
Art. 6: Conferinţa naţională ordinară
(1)Conferinţa naţională ordinară este constituită din membrii
delegaţi ai filialelor teritoriale, cu drept de reprezentare
proporţională. Filialele teritoriale vor asigura participarea la
Conferinţa naţională cel puţin a unui reprezentant al fiecărui judeţ
cuprins în filială, conform prevederilor legii.
(2)Conferinţa naţională se întruneşte o dată la 4 ani, prin grija
Consiliului naţional, care va alege locul desfăşurării şi data acesteia
şi va stabili documentele care vor fi supuse dezbaterii şi aprobării
conferinţei.
(3)Conferinţa naţională ordinară se convoacă cu cel puţin 120 de
zile înaintea datei de desfăşurare a acesteia.
Art. 7: Conferinţa naţională extraordinară
(1)Conferinţa naţională extraordinară se întruneşte în situaţii
deosebite şi ori de câte ori se impune în intervalul prevăzut la art.
6 alin. (2) şi se convoacă, de regulă, cu cel puţin 45 de zile înaintea
datei de desfăşurare a acesteia.
(2)Situaţiile deosebite în care va fi convocată Conferinţa naţională
extraordinară sunt:
a)în condiţiile demisiei sau imposibilităţii de exercitare a funcţiilor
de către Consiliul naţional, preşedinte sau una dintre comisiile
alese, caz în care se vor organiza noi alegeri;
b)în condiţiile solicitării scrise a cel puţin unei treimi din numărul
membrilor Ordinului;
c)în condiţiile solicitării scrise a două treimi din numărul filialelor,
prin hotărâre a consiliilor de conducere teritoriale ale acestora;
d)în condiţiile solicitării scrise a trei pătrimi din numărul membrilor
Consiliului naţional;
e)alte situaţii constatate de Consiliul naţional şi care implică votul
membrilor în cadrul Conferinţei naţionale.
(3)Se convoacă Conferinţa naţională extraordinară şi în cazul
solicitării de revocare a preşedintelui sau a jumătate plus unu din
membrii Consiliului naţional ori a jumătate plus unu din membrii
comisiilor alese ale Ordinului, în condiţiile solicitării scrise a cel
puţin unei treimi din numărul membrilor Ordinului. Convocarea
conferinţei se face în cel mult 45 de zile de la solicitarea de
revocare a preşedintelui sau a membrilor comisiilor alese şi în cel
mult 60 de zile în cazul solicitării de revocare a membrilor
Consiliului naţional.
(4)În situaţia convocării Conferinţei naţionale extraordinare ca
urmare a situaţiilor prevăzute la alin. (2) lit. b)-e) şi alin. (3) se vor
preciza motivele care impun convocarea, respectiv faptele care
impun revocarea şi se vor ataşa listele cu semnăturile olografe,
în original, ale solicitanţilor, urmând ca delegaţii la conferinţă să
decidă asupra motivelor convocării.
(5)Conferinţa naţională extraordinară se va desfăşura în aceleaşi
condiţii legale privind prezenţa, cvorumul şi aprobarea hotărârilor
ca şi în cazul Conferinţei naţionale ordinare.
Art. 8: Condiţii legale de desfăşurare a Conferinţei naţionale
(1)Conferinţa naţională este legal constituită la prima convocare în
prezenţa a cel puţin două treimi din numărul delegaţilor, iar
hotărârile se adoptă cu votul majorităţii simple a membrilor
prezenţi.
(2)În cazul neîntrunirii numărului membrilor delegaţi, a doua
convocare are loc după cel puţin două săptămâni.
(3)La a doua convocare, Conferinţa naţională este legal constituită
în prezenţa majorităţii simple a membrilor delegaţi şi adoptă
hotărâri cu votul majorităţii simple a celor prezenţi.
Art. 9: Atribuţiile Conferinţei naţionale
(1)Conferinţa naţională are următoarele atribuţii:
a)adoptă şi modifică regulamentul de organizare şi funcţionare a
Ordinului, Codul deontologic al profesiei de arhitect şi
Regulamentul-cadru privind înfiinţarea, organizarea şi funcţionarea
filialelor teritoriale ale Ordinului Arhitecţilor din România, denumit
în continuare Regulamentul-cadru pentru filialele teritoriale;
b)adoptă organizarea aparatului administrativ al Ordinului;
c)alege şi, după caz, revocă preşedintele Ordinului;
d)alege şi, după caz, revocă membrii Consiliului naţional al
Ordinului;
e)alege şi, după caz, revocă membrii comisiilor de cenzori şi de
disciplină organizate la nivel naţional;
f)aprobă valoarea cotizaţiilor anuale unice pentru categoriile de
membri ai Ordinului, valoarea taxei de înscriere şi valoarea taxei de
reluare a dreptului de semnătură;
g)adoptă hotărâri cu privire la documentele aflate pe ordinea de
zi stabilită în convocare;
h)stabileşte prin vot ordinea de înlocuire a preşedintelui de către
vicepreşedinţi, în caz de indisponibilitate şi absenţă temporară a
acestuia, potrivit ordinii domeniilor de responsabilitate;
i)ia act de decăderea de drept din funcţii a membrilor forurilor de
conducere care au fost sancţionaţi disciplinar sau în cazul în care o
instanţă judecătorească pronunţă o hotărâre definitivă de
condamnare pentru fapte penale legate de exercitarea profesiei de
arhitect ori aplică sancţiunea complementară a interdicţiei de
exercitare a acestei profesii;
j)aprobă procentul reprezentând cota de virament a filialelor către
Ordin, din sursele de finanţare prevăzute la lit. f).
(2)Revocarea persoanelor prevăzute la alin. (1) lit. c), d) şi e) se
face prin votul a jumătate plus unu din numărul delegaţilor prezenţi
la Conferinţa naţională.
Art. 10: Delegaţii la Conferinţa naţională
(1)Sunt delegaţi ai filialelor membrii acestora care au fost
desemnaţi la conferinţele teritoriale.
(2)Filialele vor desemna prin vot un număr de delegaţi cu drept de
a reprezenta filiala la Conferinţa naţională, proporţional cu numărul
membrilor filialei, astfel:
a)un delegat la 20 de membri;
b)un supleant la 10 membri delegaţi.
(3)Sunt consideraţi delegaţi desemnaţi ai filialelor membrii cu plata
cotizaţiei la zi şi care nu au fost sancţionaţi disciplinar în ultimii 4
ani, aleşi prin vot de conferinţa teritorială până la completarea
numărului total de delegaţi ai filialei.
(4)Sunt consideraţi delegaţi supleanţi desemnaţi ai filialelor
Ordinului membrii cu plata cotizaţiei la zi şi care nu au fost
sancţionaţi disciplinar în ultimii 4 ani, aleşi prin vot de conferinţa
teritorială, în funcţie de numărul total de delegaţi ai filialei.
Delegaţii supleanţi vor înlocui delegaţii titulari, care comunică, în
scris, Ordinului, cu cel puţin 48 de ore înainte de data Conferinţei
naţionale, imposibilitatea participării la lucrările acesteia.
(5)Numele delegaţilor şi supleanţilor, datele lor de contact
(adresă poştală, telefon, fax, e-mail), precum şi dovada achitării
cotizaţiei la zi şi situaţia disciplinară vor fi comunicate Ordinului în
cel mult 7 zile de la data desemnării acestora prin vot la
conferinţele teritoriale.
(6)În cazul convocării Conferinţei naţionale pentru situaţiile
prevăzute la art. 7 alin. (3) prin care se solicită revocarea
preşedintelui sau a membrilor comisiilor alese, delegaţii filialelor
teritoriale vor fi cei desemnaţi la ultimele conferinţe teritoriale ale
acestora. Modificarea listei delegaţilor se va face numai prin
hotărâre a consiliului de conducere teritorial, pentru motive
temeinice şi justificate.
(7)Filialele teritoriale vor organiza conferinţe teritoriale
extraordinare în cazul convocării Conferinţei naţionale pentru
situaţia prevăzută la art. 7 alin. (3), prin care se solicită revocarea
membrilor Consiliului naţional, ocazie cu care vor desemna prin vot
delegaţii la Conferinţa naţională şi candidaţii pentru Consiliul
naţional.
Art. 11: Alţi participanţi la Conferinţa naţională
Pot participa la Conferinţa naţională fără drept de vot:
a)membrii forurilor de conducere şi ai comisiilor alese, în exerciţiu,
care nu se regăsesc pe listele delegaţilor desemnaţi;
b)membrii grupurilor de lucru care au participat la elaborarea
documentelor supuse aprobării şi care nu se regăsesc pe listele
delegaţilor desemnaţi;
c)alte persoane, în calitate de invitaţi.
Art. 12: Calendarul Conferinţei naţionale
(1)Consiliul naţional are obligaţia de a aproba prin hotărâre, cu cel
puţin 120 de zile înainte, data, durata, lista documentelor supuse
dezbaterii Conferinţei naţionale şi perioada procedurii de consultare
a documentelor de către membri, comitetul de organizare ales,
secretariatul Conferinţei naţionale, precum şi perioada în care
urmează să se desfăşoare conferinţele teritoriale. Hotărârea
Consiliului naţional va fi comunicată filialelor teritoriale, în cel
mult 24 de ore de la aprobare.
(2)Calendarul detaliat pentru fiecare conferinţă se aprobă de
către Colegiul director, la propunerea Comitetului de organizare.
(3)Documentele, în forma lor finală, vor fi transmise delegaţilor cu
minimum 14 zile înaintea datei Conferinţei naţionale.
Art. 13: Documentele Conferinţei naţionale
(1)Documentele supuse aprobării Conferinţei naţionale sunt
elaborate de grupul/grupurile de lucru constituit/constituite în acest
sens, documente care au fost suspuse procedurii de consultare a
membrilor.
(2)Procedura de consultare a documentelor cuprinde posibilitatea
tuturor membrilor de a formula propuneri şi amendamente la
acestea, astfel:
a)proiectele documentelor în forma agreată de grupul/grupurile de
lucru vor fi postate pe site-ul Ordinului şi pe cele ale filialelor
teritoriale, prin grija secretariatelor acestora, la o dată stabilită de
coordonatorul grupului de lucru, respectiv vicepreşedintele pe
domeniu al Ordinului;
b)documentele prevăzute la lit. a) vor fi supuse consultării
membrilor pentru o perioadă de 30 de zile calendaristice şi postate
pe site într-o rubrică numită "Transparenţă decizională -
documente în dezbaterea membrilor", specificându-se data
postării;
c)durata procedurii de consultare a documentelor trebuie să fie
corelată cu calendarul Conferinţei naţionale;
d)în intervalul celor 30 de zile calendaristice, oricare dintre membrii
Ordinului va putea formula propuneri şi amendamente la
documentele supuse dezbaterii.
(3)Propunerile şi amendamentele formulate la proiectele de
documente trebuie să respecte în mod obligatoriu următoarele
condiţii:
a)să fie făcute în formă scrisă;
b)să fie motivate în drept şi în fapt;
c)să fie trimise grupurilor de lucru care au întocmit documentele
în termen de 30 de zile;
d)să fie semnate de titularul propunerilor.
(4)Propunerile şi amendamentele formulate sunt supuse
dezbaterilor grupului/grupurilor de lucru care a/au întocmit
documentele şi care, în cazul însuşirii lor, le va/vor introduce în
documentele pregătite, iar în caz contrar va/vor formula o
argumentaţie de respingere.
(5)Amendamentele acceptate vor fi introduse de către
grupul/grupurile de lucru în proiectele finale ale documentelor, care
vor fi transmise Colegiului director împreună cu amendamentele
respinse şi argumentaţia de respingere.
(6)Pentru însuşirea proiectelor documentelor, Colegiul director le va
analiza, inclusiv amendamentele respinse, şi le va înainta
Consiliului naţional spre avizare, împreună cu toate
amendamentele respinse, susţinerile autorilor şi argumentaţia
respingerilor.
(7)Consiliul naţional va decide forma finală a documentelor,
precum şi asupra amendamentelor şi argumentaţiei de respingere a
acestora. La şedinţa Consiliului naţional vor participa şi autorii
amendamentelor respinse.
(8)Documentele puse la dispoziţia delegaţilor trebuie să conţină:
a)ordinea de zi propusă;
b)listele cu delegaţii şi filialele pe care aceştia le reprezintă;
c)documentele finale supuse aprobării Conferinţei naţionale;
d)lista candidaţilor pentru alegerea forurilor de conducere, însoţită
de un document explicând modalităţile electorale şi indicând
numărul locurilor.
(9)Contestaţiile formulate în scris, cu motivele justificative
referitoare la lista finală cu membrii delegaţi, se comunică Ordinului
cu cel mult 5 zile înaintea datei Conferinţei naţionale şi se
soluţionează de către Comitetul de organizare. Situaţia
contestaţiilor şi a modului de soluţionare se comunică
contestatarilor şi filialei vizate în cel mult 3 zile de la primirea
acestora şi se prezintă la începutul lucrărilor Conferinţei naţionale
spre informare.
Art. 14: Înregistrarea delegaţilor şi a participanţilor la
Conferinţa naţională
Tabelele cu delegaţi vor cuprinde persoanele care au fost
desemnate de filiale prin vot, conform prezentului regulament, şi
vor fi afişate în ziua Conferinţei naţionale, la ora anunţată prin
convocare.
Art. 15: Prezidiul şi secretariatul Conferinţei naţionale
(1)Lucrările Conferinţei naţionale vor fi deschise de preşedintele în
exerciţiu al Ordinului şi conduse prin rotaţie de către preşedinte şi
membrii prezidiului, în ordinea stabilită de ei prin consens.
(2)Din prezidiu fac parte membrii Colegiului director. Din prezidiu
mai pot face parte invitaţi români sau străini, care au confirmat
participarea şi au anunţat că vor lua cuvântul la lucrările
Conferinţei naţionale.
(3)Secretariatul Conferinţei naţionale va fi asigurat de persoanele
desemnate de Colegiul director.
Art. 16: Comisia de verificare şi numărare a voturilor
(1)Pentru asigurarea încrederii votului secret, Conferinţa naţională
numeşte o comisie de verificare şi numărare a voturilor, care va fi
formată din 7-9 membri, aleşi la începerea lucrărilor dintre
participanţii care nu şi-au depus candidatura pentru forurile de
conducere sau comisii.
(2)Comisia de verificare şi numărare a voturilor va alege un
preşedinte dintre membrii săi, având rolul de a coordona etapele
procesului de numărare a voturilor şi de a comunica rezultatele
acestora.
Art. 17: Hotărârile Conferinţei naţionale
(1)Documentele supuse Conferinţei naţionale se aprobă şi/sau se
adoptă prin vot deschis, cu excepţia alegerii forurilor de conducere
şi a comisiilor de cenzori şi disciplină, care se face prin vot secret.
(2)Hotărârile Conferinţei naţionale se adoptă cu votul majorităţii
membrilor delegaţi prezenţi şi sunt definitive şi obligatorii pentru
toate forurile de conducere şi pentru toţi membrii Ordinului.
Art. 18: Comunicarea rezultatelor cu privire la alegerea
forurilor de conducere şi a comisiilor alese
(1)Comisia de verificare şi numărare a voturilor va întocmi un
raport, semnat de toţi membrii, care va fi prezentat participanţilor
la Conferinţa naţională şi care va conţine:
a)numărul total al delegaţilor;
b)numărul total al delegaţilor prezenţi;
c)numărul total al voturilor exprimate;
d)numărul total al voturilor valabile şi cel al voturilor nule;
e)numărul candidaţilor şi funcţiile care au fost eligibile, inclusiv
comisiile;
f)numărul de voturi obţinut de fiecare candidat ales, în ordinea
descrescătoare a acestora;
g)lista persoanelor alese.
(2)Datele din raportul comisiei vor fi preluate în procesul-verbal al
Conferinţei naţionale, întocmit de secretariatul acesteia.
Art. 19: Procesul-verbal al Conferinţei naţionale
(1)Secretariatul Conferinţei naţionale va redacta procesul-verbal,
care va cuprinde:
a)modul în care a fost convocată Conferinţa naţională şi caracterul
ei ordinar sau extraordinar;
b)anul, luna, ziua, ora şi locul desfăşurării Conferinţei naţionale;
c)componenţa prezidiului Conferinţei naţionale;
d)ordinea de zi votată de Conferinţa naţională;
e)hotărârile de adoptare a documentelor şi numărul de voturi
obţinut de fiecare document;
f)componenţa forurilor de conducere şi a comisiilor alese;
g)orice alte activităţi desfăşurate în cadrul Conferinţei naţionale.
(2)Procesul-verbal va purta semnăturile membrilor secretariatului
şi ai Comitetului de organizare ale Conferinţei naţionale.
(3)Procesul-verbal va fi înregistrat la sediul Ordinului, consultarea
sa fiind permisă membrilor.
Art. 20: Comunicarea documentelor Conferinţei naţionale
(1)Copii ale procesului-verbal şi materialele aprobate vor fi
transmise, în termen de 12 zile lucrătoare, tuturor filialelor.
(2)Hotărârile de interes public adoptate de Conferinţa naţională se
publică în Monitorul Oficial al României, Partea I. Sunt hotărâri de
interes public cele prin care se validează rezultatul alegerilor
forurilor de conducere şi comisiilor alese.
(3)Rezultatul scrutinului se va afişa la sediul Ordinului şi la sediile
filialelor timp de 30 de zile.
(4)Ordinul, în cel mult 5 zile de la data Conferinţei naţionale, va
organiza o conferinţă de presă pentru comunicarea rezultatelor
conferinţei.
Art. 21: Consiliul naţional
(1)Consiliul naţional este format din membri aleşi de Conferinţa
naţională, dintre care două treimi sunt arhitecţi cu drept de
semnătură, exclusiv preşedintele Ordinului, în condiţiile art. 30 din
Lege.
(2)În Consiliul naţional, numărul membrilor fiecărei filiale este
reprezentat proporţional, după cum urmează:
a)50-150 de membri - 2 membri;
b)151-250 de membri - 3 membri;
c)251-500 de membri - 5 membri;
d)501-1.000 de membri - 7 membri;
e)1.001-1.500 de membri - 9 membri;
f)1.501-2.000 de membri - 12 membri;
g)peste 2.000 de membri - 1/100 de membri.
(3)Prin hotărâre a conferinţei teritoriale a fiecărei filiale se
stabilesc candidaţii propuşi pentru Consiliul naţional, în număr
mai mare decât numărul locurilor alocate filialei, în vederea
asigurării procesului electoral.
Art. 22: Condiţii de eligibilitate
(1)Pentru funcţia de membru al Consiliului naţional sunt eligibili
membrii înscrişi în Ordin, fără sancţiuni disciplinare în ultimii 8 ani,
cu plata cotizaţiei la zi şi cu respectarea condiţiei de
incompatibilitate prevăzute la alin. (5), care au obţinut cel puţin
jumătate plus unu din numărul de voturi al membrilor prezenţi la
Conferinţa teritorială a filialei.
(2)Pentru funcţia de preşedinte al Ordinului sunt eligibili arhitecţii
cu drept de semnătură, fără sancţiuni disciplinare în ultimii 8 ani,
cu vechime de cel puţin 8 ani în profesie, cu plata cotizaţiei la zi şi
cu respectarea condiţiei de incompatibilitate prevăzute la alin. (6).
(3)Pentru funcţia de membru în Comisia de cenzori a Ordinului sunt
eligibili membrii cu drept de semnătură, fără sancţiuni disciplinare
în ultimii 8 ani, cu plata cotizaţiei la zi şi cu respectarea condiţiei de
incompatibilitate prevăzute la alin. (7).
(4)Pentru funcţia de membru în Comisia naţională de disciplină
sunt eligibili membrii cu drept de semnătură, cu minimum 10 ani
vechime în profesie, fără sancţiuni disciplinare în ultimii 8 ani, cu
plata cotizaţiei la zi şi cu respectarea condiţiei de incompatibilitate
prevăzute la alin. (7).
(5)Funcţia de membru în Consiliul naţional este incompatibilă cu
cea de membru într-o comisie aleasă, atât la nivelul Ordinului, cât
şi la nivelul filialelor.
(6)Funcţia de preşedinte al Ordinului este incompatibilă cu cea de:
a)preşedinte al filialei sau membru într-un consiliu teritorial;
b)membru în comisii, atât în cele ale Ordinului, cât şi în cele ale
filialelor.
(7)Funcţia de membru într-o comisie a Ordinului este
incompatibilă cu cea de:
a)preşedinte al Ordinului sau al filialei, membru în Consiliul
naţional sau în consiliul teritorial;
b)membru în alte comisii, atât în cele ale Ordinului, cât şi în cele
ale filialelor.
(8)Condiţiile de eligibilitate sunt verificate de o comisie numită de
Colegiul director al Ordinului, care va valida candidaturile.
Art. 23: Candidaturile
(1)Ordinul, prin intermediul filialelor teritoriale, al site-ului propriu
şi al buletinului informativ, are obligaţia de a aduce la cunoştinţa
filialelor sale şi membrilor Ordinului condiţiile pentru depunerea
candidaturilor, modelul dosarului de candidatură şi data-limită până
la care candidaturile pot fi depuse.
(2)Candidaturile sunt individuale.
(3)Candidaturile se depun personal sau prin poştă la sediul
Ordinului, conform modelului-tip comunicat, însoţite de un succint
curriculum vitae şi de o scrisoare de intenţie privind obiectivele pe
care urmează să le îndeplinească în funcţia pentru care candidează.
(4)Fiecare candidat trebuie să depună, de asemenea, o dovadă
privind plata la zi a cotizaţiei, eliberată de filiala din care face parte,
precum şi o dovadă că nu a avut sancţiuni disciplinare în ultimii 8
ani.
(5)Nu se admit candidaturi pentru locuri aflate pe două sau mai
multe liste, excepţie făcând candidaturile pentru preşedinte.
(6)În termen de 5 zile lucrătoare de la data-limită stabilită pentru
depunerea candidaturilor, Comisia de verificare şi validare a
candidaturilor, numită de Colegiul director, verifică fiecare dosar de
candidatură şi întocmeşte procesul-verbal cu candidaturile validate,
nominalizând candidaturile respinse.
Art. 24: Documentele necesare votului
(1)Buletinele de vot vor fi puse la dispoziţia delegaţilor în ziua
scrutinului şi se vor înmâna personal, pe bază de semnătură,
fiecăruia dintre aceştia.
(2)Pierderea buletinului de vot nu dă dreptul la obţinerea unui alt
buletin de vot.
Art. 25: Votul pentru alegerea forurilor de conducere
(1)Buletinele de vot se tipăresc prin grija secretariatului Ordinului.
Buletinele de vot pe care se găsesc alte însemnări decât cele
prevăzute de sistemul de votare vor fi anulate.
(2)Votarea se face prin bifare, conform indicaţiei de pe buletine.
(3)Buletinele de vot care nu conţin nicio opţiune sau conţin mai
multe opţiuni decât numărul locurilor disponibile, pentru Consiliul
naţional, comisii şi preşedinte, vor fi anulate.
Art. 26: Scrutinul pentru Consiliul naţional
(1)Scrutinul are loc într-un singur tur.
(2)Votarea se face direct şi secret, prin introducerea buletinelor în
urnă.
(3)Sunt declaraţi aleşi candidaţii care au obţinut cele mai multe
voturi. În caz de egalitate, Conferinţa naţională stabileşte
modalitatea de departajare.
Art. 27: Scrutinul pentru preşedintele Ordinului
(1)Preşedintele se alege cu majoritatea voturilor delegaţilor
prezenţi.
(2)În cazul în care niciunul dintre candidaţi nu a întrunit în primul
tur de scrutin majoritatea simplă de voturi, respectiv 50% plus unu
din numărul voturilor valabil exprimate, se va organiza al doilea tur
de scrutin.
(3)La al doilea tur de scrutin vor participa candidaţii clasaţi pe
primele două locuri în primul tur.
(4)După al doilea tur de scrutin, este considerat ales candidatul
care a obţinut cel mai mare număr de voturi.
Art. 28: Scrutinul pentru comisiile Ordinului
(1)Membrii comisiilor Ordinului se aleg prin vot direct şi secret,
într-un singur tur de scrutin.
(2)Sunt declaraţi aleşi candidaţii care au obţinut cele mai multe
voturi. În caz de egalitate, Conferinţa naţională stabileşte
modalitatea de departajare.
SECŢIUNEA 3: Consiliul naţional
Art. 29: Consiliul naţional
(1)Între reuniunile Conferinţei naţionale, activitatea Ordinului este
coordonată de Consiliul naţional. Două treimi din numărul
membrilor Consiliului naţional vor fi arhitecţi cu drept de
semnătură.
(2)Prima şedinţă a Consiliului naţional se va ţine în primele 15 zile
care urmează alegerilor, în urma convocării de către preşedintele
Ordinului.
(3)Consiliul naţional alege, dintre membrii săi, candidaţii la
propunerea preşedintelui Ordinului, pe domenii de responsabilitate,
Colegiul director, format din 5 vicepreşedinţi şi un trezorier, prin
vot secret al majorităţii membrilor prezenţi.
(4)Sunt declaraţi aleşi membri ai Colegiului director acei candidaţi
care obţin numărul cel mai mare de voturi, în ordine
descrescătoare, dar nu mai puţin de jumătate plus unu din voturile
valabil exprimate. În condiţiile în care una sau mai multe propuneri
nu a/au întrunit cel puţin jumătate plus unu din voturile valabil
exprimate, preşedintele poate propune alt/alţi candidat/candidaţi.
Dacă nici aceştia sau unii dintre aceştia nu au întrunit numărul de
voturi necesare, sarcina desemnării revine Consiliului naţional.
Procesul desemnării Colegiului director trebuie încheiat la prima
şedinţă a acestuia.
(5)După alegerea Colegiului director, Consiliul naţional va proceda
la distribuirea funcţiilor, în ordinea descrescătoare a numărului de
voturi obţinut de fiecare membru al Colegiului director, şi va
nominaliza înlocuitorii de drept ai preşedintelui, în ordinea
stabilită de Conferinţa naţională.
(6)Membrii Consiliului naţional, alţii decât preşedinţii filialelor,
pot face parte dintr-un grup de lucru, dintre cele constituite în
domeniile prevăzute la art. 35 alin. (1), pentru care vor opta la
prima şedinţă a Consiliului naţional după alegerea acestuia.
(7)Oricare dintre membrii Consiliului naţional decade de drept din
această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
(8)Oricare dintre membrii Consiliului naţional poate decade din
funcţie pentru 3 absenţe consecutive nemotivate sau pentru alte
fapte. Consiliul naţional constată decăderea din funcţie a unui
membru al său pe baza unui raport de cercetare prealabilă,
întocmit de o comisie formată din 3 membri ai săi desemnaţi de
către acesta prin hotărâre.
Art. 30: Atribuţiile Consiliului naţional
(1)Consiliul naţional are următoarele atribuţii:
a)numeşte Comitetul de organizare a Conferinţei naţionale şi
secretariatul acesteia;
b)stabileşte documentele care vor fi supuse aprobării/adoptării
Conferinţei naţionale;
c)avizează organizarea/organigrama aparatului administrativ al
Ordinului;
d)aprobă sistemul de informaţii asupra costurilor pentru
proiectarea de arhitectură;
e)aprobă bugetul anual de venituri şi cheltuieli al Ordinului şi
bugetul timbrului arhitecturii, precum şi rectificările acestora,
efectuate pe parcursul anului; bugetele anuale de venituri şi
cheltuieli ale filialelor, aprobate de consiliile de conducere
teritoriale, se constituie anexe la bugetul de venituri şi cheltuieli
al Ordinului;
f)aprobă grila privind remunerarea membrilor forurilor de
conducere şi ai comisiilor alese şi/sau numite la nivelul
organizaţiei profesionale;
g)analizează modul de gestiune a patrimoniului şi bugetului
Ordinului şi face descărcarea anuală de gestiune a Ordinului;
h)aprobă regulamentul-cadru pentru organizarea concursurilor de
arhitectură, amenajare urbană şi peisagistică;
i)soluţionează contestaţiile depuse împotriva hotărârilor Colegiului
director;
j)emite avize consultative la proiectele de acte normative iniţiate
de Ordin referitoare la exercitarea profesiei de arhitect sau care se
referă la domeniul arhitecturii şi urbanismului;
k)aplică sancţiunile prevăzute la art. 39 alin. (2) lit. c) şi d) din
Lege;
l)iniţiază propuneri de reglementări legislative şi normative
specifice, în vederea promovării lor, potrivit Legii;
m)analizează şi dispune, după caz, controlul filialelor teritoriale cu
privire la alcătuirea tabloului teritorial, colectarea cotizaţiei,
funcţionarea forurilor de conducere, constituirea bazei de date sau
pentru alte situaţii aprobate de Consiliul naţional şi stabileşte
tematica şi membrii săi care vor efectua controlul;
n)aprobă regulamentele de organizarea şi funcţionare a comisiilor
alese ale Ordinului;
o)numeşte comisiile Ordinului, altele decât cele alese, şi aprobă
regulamentele de organizare şi funcţionare ale acestora;
p)aprobă Normele metodologice privind efectuarea stagiului pentru
dobândirea dreptului de semnătură;
q)aprobă regulamentele de organizare şi funcţionare ale grupurilor
de lucru constituite la nivelul Ordinului şi desemnează
reprezentanţii Ordinului în grupurile de lucru ale organizaţiilor
internaţionale;
r)aprobă Normele metodologice de acordare a dreptului de
semnătură;
s)aprobă rapoartele de activitate ale filialelor teritoriale,
analizează rapoartele de activitate întocmite de Colegiul director,
comisiile şi grupurile de lucru ale Ordinului şi, după caz, dispune
măsuri pentru îmbunătăţirea activităţii sau alte măsuri necesare;
ş)aprobă Programul naţional de formare profesională continuă, la
propunerea Colegiului director;
t)întocmeşte raportul privind activitatea îndeplinită pe parcursul
mandatului şi îl supune aprobării Conferinţei naţionale;
ţ)aprobă procedura de acreditare a lectorilor pentru susţinerea
cursurilor din cadrul conferinţelor de stagiu şi a cursurilor stabilite
prin Programul naţional de formare profesională continuă a
membrilor;
u)aprobă criteriile şi procedura de acordare a distincţiilor şi
instituirea titlului de "membru de onoare";
v)constată decăderea de drept din funcţie a membrilor forurilor de
conducere şi ai comisiilor alese ale Ordinului, în cazul aplicării unei
sancţiuni disciplinare sau în cazul prevederilor art. 29 alin. (7) lit.
b);
x)constată decăderea din funcţie a membrilor forurilor de
conducere şi ai comisiilor alese ale Ordinului, în cazul nerespectării
hotărârilor adoptate de forurile de conducere sau în cazul a 3
absenţe consecutive nemotivate de la şedinţele forurilor ori
comisiilor în care au fost aleşi;
y)aprobă regulamentul privind constituirea, organizarea şi
gestionarea bazelor de date constituite la nivelul Ordinului şi
filialelor teritoriale şi aprobă mecanismele şi procedurile prevăzute
la art. 2 alin. (2) lit. e).
(2)Consiliul naţional poate delega Colegiului director unele atribuţii
ce îi sunt conferite prin prezentul regulament.
Art. 31: Şedinţele Consiliului naţional
(1)Consiliul naţional se întruneşte în şedinţe ordinare, de regulă,
trimestrial, la convocarea preşedintelui.
(2)Convocarea şedinţelor ordinare ale Consiliului naţional se face
cu cel puţin 15 zile înainte şi cuprinde locul, data, ora de
desfăşurare, ordinea de zi propusă, lista materialelor supuse
dezbaterii şi data până la care se transmit acestea, dar nu mai
târziu de 7 zile înainte de şedinţă, împreună cu propunerile de
hotărâri.
(3)Preşedintele poate convoca şedinţa Consiliului naţional ori de
câte ori consideră necesar, cu avizul prealabil al Colegiului director.
Preşedintele are obligaţia de a convoca Consiliul naţional în termen
de 10 zile de la solicitarea scrisă a două treimi din numărul
membrilor Colegiului director sau ai Consiliului naţional.
(4)Ordinea de zi a şedinţelor este fixată de preşedinte, după
consultarea prealabilă a Colegiului director.
(5)Şedinţa este considerată statutară în prezenţa majorităţii simple
a membrilor Consiliului naţional, cu excepţia şedinţei de alegere a
membrilor Colegiului director, la care cvorumul este de cel puţin
două treimi din numărul membrilor.
(6)Votul este deschis, cu excepţia celui pentru alegerea membrilor
Colegiului director sau în cazul altor situaţii stabilite de către
Consiliul naţional, iar hotărârile se adoptă cu votul majorităţii
membrilor prezenţi, incluzând în aceasta şi votul preşedintelui
Ordinului.
(7)În exercitarea atribuţiilor sale, Consiliul naţional adoptă hotărâri
şi emite avize.
(8)În aplicarea prevederilor art. 30 alin. (1) lit. v), Consiliul
naţional constată, prin hotărâre, decăderea de drept din funcţie a
unui membru al forurilor de conducere sau al unei comisii alese a
Ordinului.
(9)În aplicarea prevederilor art. 30 alin. (1) lit. x), Consiliul
naţional constată, prin hotărâre, decăderea din funcţie pe baza unui
raport de cercetare prealabilă, întocmit de o comisie formată din 3
membri ai săi desemnaţi prin hotărâre.
(10)La a doua şedinţă după alegerea sa, Consiliul naţional va
aproba propriul regulament de organizare şi funcţionare cu votul a
două treimi din numărul membrilor prezenţi.
(11)Şedinţele Consiliului naţional sunt consemnate într-un
proces-verbal semnat de preşedinte şi secretarul general al
Ordinului. Procesul-verbal al fiecărei şedinţe, însoţit de
materialele votate, va fi transmis filialelor şi membrilor Consiliului
naţional, în termen de cel mult 15 zile lucrătoare.
(12)Şedinţele Consiliului naţional sunt conduse de preşedintele
Ordinului.
(13)Membrii Consiliului naţional se pot reuni şi în afara şedinţelor
de consiliu, în vederea pregătirii documentelor ce urmează a fi
discutate în cadrul şedinţelor şi/sau pentru a da curs deciziilor, fără
ca la aceste reuniuni să se poată adopta hotărâri sau să se emită
avize.
(14)Pentru realizarea atribuţiilor sale, Consiliul naţional poate
atribui misiuni de studiu sau reflexie unuia ori altuia dintre membrii
săi şi poate forma cu această ocazie, în subordinea persoanei
respective, un grup de lucru, ale cărui componenţă şi sarcini
trebuie stabilite printr-o hotărâre a Consiliului naţional. Această
procedură trebuie urmată şi în cazul grupului/grupurilor de lucru
din subordinea vicepreşedinţilor şi a trezorierului.
SECŢIUNEA 4: Colegiul director
Art. 32: Colegiul director
(1)Colegiul director coordonează activitatea curentă a Ordinului.
(2)Colegiul director este format din 7 membri, dintre care
preşedintele, 5 vicepreşedinţi şi un trezorier.
(3)Vicepreşedinţii şi trezorierul sunt incompatibili cu funcţia de
preşedinte al unei filiale teritoriale.
(4)Cel puţin două treimi din numărul membrilor Colegiului director
trebuie să fie arhitecţi cu drept de semnătură.
(5)Colegiul director poate fi revocat în totalitatea lui sau în parte în
cazul în care se află în imposibilitatea de a-şi îndeplini mandatul ori
când se constată neîndeplinirea misiunilor asumate de către acesta
sau, după caz, de către unii membri ai acestuia.
(6)Revocarea vicepreşedinţilor şi a trezorierului sau a unora
dintre aceştia se face de către Consiliul naţional, după
constatarea celor prevăzute la alin. (5).
Art. 33: Atribuţiile Colegiului director
(1)Colegiul director are următoarele atribuţii:
a)coordonează activitatea de pregătire a Conferinţei naţionale;
b)pregăteşte organizarea/organigrama aparatului administrativ al
Ordinului şi o supune avizării Consiliului naţional;
c)pregăteşte şi supune aprobării Consiliului naţional sistemul de
informaţii asupra costurilor pentru proiectarea de arhitectură,
Programul naţional de formare continuă a membrilor, proiectele de
regulamente şi norme metodologice prevăzute la art. 30 alin. (1),
precum şi proiectele de acte normative specifice profesiei de
arhitect;
d)întocmeşte proiectul bugetului anual de venituri şi cheltuieli şi al
bugetului timbrului arhitecturii şi le supune aprobării Consiliului
naţional, inclusiv rectificările acestora;
e)asigură informarea membrilor şi a filialelor asupra problemelor
specifice şi deciziilor luate;
f)organizează primirea în profesie, potrivit legii şi prezentului
regulament;
g)dispune publicarea Tabloului naţional al arhitecţilor în Monitorul
Oficial al României, Partea I;
h)stabileşte procedura şi modul de constituire a evidenţei operelor
de arhitectură, inclusiv planşele, machetele şi lucrările grafice ce
formează proiectele de arhitectură, elaborate de membri şi depuse
la filialele teritoriale pentru a primi dată certă;
i)verifică legalitatea înfiinţării şi/sau reorganizării filialelor
teritoriale, în conformitate cu prevederile legale în vigoare, ale
prezentului regulament şi ale Regulamentului-cadru pentru filialele
teritoriale;
j)aprobă regulamentul intern privind funcţionarea aparatului
administrativ al Ordinului;
k)coordonează modul de administrare şi gestionare a bugetului
anual de venituri şi cheltuieli şi a bugetului timbrului arhitecturii,
precum şi a patrimoniului Ordinului;
l)numeşte secretarul general al Ordinului;
m)aprobă încheierea actelor de dispoziţie ale filialelor, în condiţiile
prezentului regulament şi ale legislaţiei în materie;
n)analizează anual rapoartele de activitate întocmite de filiale şi le
supune aprobării Consiliului naţional;
o)întocmeşte raportul anual de activitate şi îl supune spre aprobare
Consiliului naţional;
p)stabileşte sesiunile şi tematica pentru evaluarea cunoştinţelor,
aptitudinilor şi experienţei profesionale relevante, în vederea
acordării dreptului de semnătură;
q)elaborează proiectul Programului naţional de formare continuă a
membrilor şi îl supune aprobării Consiliului naţional;
r)stabileşte tematicile pentru cursurile din cadrul conferinţelor de
stagiu şi pentru cursurile stabilite prin Programul naţional de
formare profesională continuă a membrilor;
s)numeşte Comisia de verificare şi validare a candidaturilor pentru
preşedinte, Consiliul naţional, Comisia de cenzori şi Comisia
naţională de disciplină;
ş)acceptă donaţiile, legatele sau alte liberalităţi pentru Ordin şi
aprobă efectuarea unor donaţii în bani;
t)îndeplineşte alte atribuţii delegate de Consiliul naţional, conform
prezentului regulament.
(2)Membrii Colegiului director au obligaţia de a colabora pentru a
duce la îndeplinire atribuţiile conferite.
(3)În exercitarea atribuţiilor sale, Colegiul director emite hotărâri.
Art. 34: Şedinţele Colegiului director
(1)Colegiul director se întruneşte în şedinţe, de regulă, lunar sau
ori de câte ori este necesar, la convocarea preşedintelui Ordinului.
Preşedintele are obligaţia de a convoca Colegiul director în
termen de 7 zile de la solicitarea a 4 dintre membrii acestuia.
(2)Ordinea de zi a şedinţelor este fixată de preşedintele
Ordinului.
(3)Şedinţele sunt convocate cu cel puţin 5 zile înainte, iar
convocarea va cuprinde locul, data, ora de desfăşurare, ordinea de
zi stabilită şi materialele supuse dezbaterii şi aprobării.
(4)Fac excepţie de la prevederile alin. (3) cazurile de urgenţă care
impun adoptarea unei hotărâri, situaţie în care membrii Colegiului
director sunt consultaţi telefonic, votul va fi transmis şi în scris, în
format electronic, iar ordinea de zi va cuprinde un singur punct.
(5)Şedinţa este considerată statutară în prezenţa majorităţii simple
a membrilor săi. La şedinţă pot asista persoane invitate, fără drept
de vot.
(6)Votul este deschis, iar hotărârile se adoptă cu majoritatea
simplă a membrilor prezenţi, incluzând în aceasta şi votul
preşedintelui.
(7)Şedinţele Colegiului director sunt consemnate într-un proces-
verbal semnat de preşedinte şi secretarul general al Ordinului.
Procesul-verbal al fiecărei şedinţe, însoţit de materialele votate, va
fi transmis filialelor şi membrilor Consiliului naţional, în termen de
cel mult 15 zile lucrătoare.
Art. 35: Vicepreşedinţii
(1)Vicepreşedinţii asistă preşedintele în coordonarea, informarea şi
reprezentarea Ordinului şi fiecare are atribuţii specifice, care
acoperă în principal următoarele domenii:
a)profesie şi sistemul de informaţii privind costurile de proiectare;
b)legislaţie, regulamente şi concursuri de arhitectură;
c)educaţie şi pregătire profesională;
d)comunicare şi imagine;
e)parteneriate, organizare, gestiune şi relaţia cu membrii.
(2)Preşedintele Ordinului poate propune orice alt domeniu de
interes pentru profesia de arhitect, pe care doreşte să îl dezvolte
în timpul mandatului său. În acest sens, va propune Consiliului
naţional numirea vicepreşedinţilor pe domeniile stabilite în
interesul membrilor şi al Ordinului.
(3)Vicepreşedinţii coordonează, conform hotărârii Consiliului
naţional, unul dintre grupurile de lucru, pe domeniile alese de
preşedinte ca fiind de interes în timpul mandatului său.
(4)Vicepreşedinţii Ordinului sunt înlocuitori de drept ai
preşedintelui, potrivit art. 9 alin. (1) lit. h) şi art. 29 alin. (5).
Art. 36: Grupurile de lucru
(1)Grupurile de lucru sunt structuri care elaborează documente
supuse avizării Colegiului director. După avizare, Colegiul director
va supune documentele aprobării Consiliului naţional.
(2)Grupurile de lucru se formează prin libera adeziune a oricărui
membru al Ordinului, în baza hotărârii Consiliului naţional, prin care
se stabilesc componenţa acestora, misiunile şi perioada pentru care
se formează.
(3)Preşedinţii filialelor teritoriale vor face parte din grupul de lucru
al preşedinţilor constituit la nivelul Ordinului, care se va reuni în
şedinţe trimestriale, convocate de preşedintele Ordinului.
Art. 37: Trezorierul
(1)Trezorierul este însărcinat cu coordonarea execuţiei bugetului
Ordinului.
(2)Proiectul de buget, pregătit de compartimentul/serviciul de
specialitate al Ordinului, sub coordonarea trezorierului, va fi avizat
de Colegiul director. Consiliul naţional va aproba bugetul Ordinului
pentru anul calendaristic următor, în ultima şedinţă a anului în
curs.
(3)Elaborarea bugetului va ţine cont de obiectivele şi activităţile
specifice Ordinului.
(4)Documentele de plată vor fi semnate atât de preşedinte, cât şi
de trezorier.
(5)În fiecare an, cel târziu până la 30 mai, trezorierul va
prezenta Consiliului naţional un raport privind execuţia bugetului
de venituri şi cheltuieli al Ordinului pe anul financiar anterior, în
baza raportului anual al Comisiei de cenzori, la care se anexează
execuţiile bugetelor filialelor teritoriale întocmite în baza
rapoartelor comisiilor teritoriale de cenzori.
(6)Trezorierul coordonează grupul de lucru pe probleme financiare.
SECŢIUNEA 5: Preşedintele Ordinului
Art. 38: Preşedintele Ordinului
(1)Preşedintele Ordinului Arhitecţilor din România reprezintă
Ordinul în relaţiile sale cu persoane juridice, de drept public ori
privat, din ţară sau din străinătate, ori cu persoane fizice şi încheie,
în numele Ordinului, convenţii, contracte, parteneriate, protocoale
etc.
(2)Preşedintele Ordinului coordonează întreaga activitate a
Ordinului şi are următoarele atribuţii principale:
a)convoacă Colegiul director, Consiliul naţional, conduce şedinţele
şi duce la îndeplinire hotărârile adoptate;
b)ordonanţează cheltuielile bugetare ale Ordinului şi poate delega
această competenţă unui vicepreşedinte, pentru situaţii justificate;
c)dispune plata cotizaţiilor către organismele internaţionale la care
Ordinul este parte sau afiliat;
d)este reprezentantul legal al Ordinului în relaţia cu salariaţii
Ordinului;
e)este îndreptăţit să primească, în formă scrisă, toate hotărârile de
sancţionare disciplinară dispuse de comisiile de disciplină împotriva
membrilor Ordinului;
f)propune, dintre membrii Consiliului naţional, persoanele care vor
fi alese ca vicepreşedinţi şi trezorier ai Ordinului;
g)dispune înscrierea arhitecţilor în Tabloul naţional al arhitecţilor,
după dobândirea dreptului de semnătură de către aceştia;
h)propune domeniile de interes pentru înfiinţarea grupurilor de
lucru;
i)îndeplineşte alte atribuţii stabilite de celelalte foruri de
conducere ale Ordinului.
(3)În caz de indisponibilitate sau absenţă temporară pentru o
perioadă de până la 30 de zile lucrătoare, prerogativele sale vor fi
preluate de unul dintre vicepreşedinţi.
(4)Preşedintele semnează hotărârile adoptate de Conferinţa
naţională, Consiliul naţional şi Colegiul director.
(5)În exercitarea atribuţiilor curente, preşedintele Ordinului emite
decizii şi circulare.
(6)Preşedintele Ordinului decade de drept din această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
Art. 39: Organizarea aparatului administrativ
(1)Organizarea/Organigrama aparatului administrativ (secretariatul
general) al Ordinului se aprobă prin hotărâre a Conferinţei
naţionale.
(2)Secretarul general al Ordinului coordonează şi controlează
activitatea curentă a secretariatului general, având atribuţiile şi
obligaţiile prevăzute în fişa postului şi în regulamentul intern.
(3)Secretarul general al Ordinului se bucură de stabilitate în funcţie
şi nu poate fi schimbat ca urmare a schimbării forurilor de
conducere ale Ordinului.
(4)În exercitarea atribuţiilor curente, secretarul general emite
dispoziţii numai în legătură cu activitatea personalului
secretariatului general.
(5)Drepturile şi obligaţiile salariaţilor din cadrul secretariatului
general se stabilesc prin contractele individuale de muncă şi fişele
de post, potrivit procedurii stabilite în regulamentul intern,
aprobat de Colegiul director în conformitate cu legislaţia în
materie.
SECŢIUNEA 6: Comisia de cenzori
Art. 40: Dispoziţii generale
(1)Comisia de cenzori este formată din 2 membri titulari şi 2
membri supleanţi, aleşi de Conferinţa naţională pentru un mandat
de 4 ani. Membrii Comisiei de cenzori nu pot avea mai mult de
două mandate consecutiv.
(2)Din Comisia de cenzori va face parte, în mod obligatoriu, un
expert contabil cu statut de membru titular.
(3)Comisia de cenzori se întruneşte:
a)pentru prima dată în termen de 15 zile de la alegere şi
desemnează prin vot secret preşedintele;
b)în şedinţe ordinare trimestriale, potrivit regulamentului propriu
de organizare şi funcţionare;
c)în şedinţe extraordinare, ori de câte ori este nevoie, la
convocarea preşedintelui comisiei sau, după caz, la solicitarea
preşedintelui Ordinului.
(4)Şedinţele sunt considerate statutare dacă sunt prezenţi toţi
membrii Comisiei de cenzori.
(5)Oricare dintre membrii aleşi ai Comisiei de cenzori decade de
drept din această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a sa pentru fapte penale legate de exercitarea
profesiei de arhitect sau aplică sancţiunea complementară a
interdicţiei de exercitare a acestei profesii.
Art. 41: Competenţele Comisiei de cenzori
Comisia de cenzori asigură controlul financiar intern al Ordinului şi
are următoarele atribuţii:
a)verifică modul în care s-au colectat veniturile şi s-au efectuat
cheltuielile, modalitatea în care este administrat patrimoniul
Ordinului, precum şi bilanţul contabil, sub aspectul corectitudinii
datelor şi a evidenţelor în documentele contabile;
b)verifică dacă operaţiunile financiare ale Ordinului se regăsesc în
hotărârile Colegiului director sau ale Consiliului naţional şi dacă
acestea sunt conforme cu bugetul aprobat;
c)întocmeşte rapoartele trimestriale de verificare, precum şi
raportul anual de descărcare de gestiune a forurilor alese ale
Ordinului şi îl prezintă Consiliului naţional;
d)întocmeşte un raport general de descărcare de gestiune a
forurilor alese ale Ordinului pe perioada mandatului şi îl prezintă
Conferinţei naţionale spre aprobare.
Art. 42: Rapoartele Comisiei de cenzori
Rapoartele Comisiei de cenzori vor fi semnate obligatoriu de toţi
membrii titulari ai comisiei şi vor fi înaintate preşedintelui
Ordinului, în termen de 10 zile de la întocmire.
SECŢIUNEA 7: Comisia naţională de disciplină
Art. 43: Componenţa Comisiei naţionale de disciplină
(1)Comisia naţională de disciplină este alcătuită din 5 membri
titulari şi 10 membri supleanţi, cu minimum 10 ani vechime, din
care cel puţin jumătate plus unu sunt arhitecţi cu drept de
semnătură aleşi de Conferinţa naţională pentru un mandat de 4
ani.
(2)Membrii Comisiei naţionale de disciplină nu pot avea mai mult
de două mandate consecutiv.
(3)Competenţele, modul de organizare şi funcţionare a Comisiei
naţionale de disciplină sunt reglementate la cap. X.
SECŢIUNEA 8: Filialele Ordinului
Art. 44: Dispoziţii generale
(1)Filialele teritoriale ale Ordinului se înfiinţează conform
prevederilor cap. III secţiunea a 2-a din Lege şi se organizează şi
funcţionează conform Regulamentului-cadru pentru filialele
teritoriale, precum şi celorlalte acte normative în materie.
(2)Filialele teritoriale, care funcţionează în cadrul Ordinului
potrivit prevederilor legale în materie, reprezintă profesia de
arhitect la nivel local.
(3)Fiecare filială teritorială va avea înscrisă pe toate documentele
pe care le emite, alături de sigla Ordinului, formularea "Filiala
Teritorială...a Ordinului Arhitecţilor din România". Denumirea
fiecărei filiale va fi aprobată de către conferinţa teritorială.
Art. 45: Raporturile funcţionale dintre Ordin şi filiale
(1)Potrivit dispoziţiilor legale în vigoare, filialele sunt structuri
teritoriale ale Ordinului, cu personalitate juridică, în componenţa
cărora intră arhitecţii care au domiciliul în raza teritorială a
acestora.
(2)Hotărârile şi deciziile emise de forurile de conducere ale filialelor
contrare hotărârilor emise de forurile de conducere ale Ordinului
sunt nule de drept.
(3)Ordinul are obligaţia să aducă la cunoştinţa filialelor
următoarele:
a)hotărârile, deciziile şi circularele emise de forurile de conducere
ale Ordinului;
b)bugetul anual de venituri şi cheltuieli şi execuţia acestuia,
inclusiv bugetul timbrului arhitecturii;
c)date şi informaţii periodice despre activităţile iniţiate, organizate
şi desfăşurate de Ordin;
d)orice alte informaţii importante pentru întreaga organizaţie.
(4)Filialele sunt obligate să aducă la cunoştinţa Ordinului
următoarele:
a)hotărârile şi deciziile emise de forurile de conducere ale filialelor;
b)bugetele anuale de venituri şi cheltuieli ale filialelor şi execuţia
acestora; bugetele anuale ale filialelor, aprobate de consiliile de
conducere teritoriale în anul în curs pentru exerciţiul financiar
următor, se vor constitui anexe la bugetul Ordinului, care se
aprobă de către Consiliul naţional;
c)informaţii privind evidenţa membrilor din raza lor teritorială şi
registrul sancţiunilor aplicate membrilor;
d)informaţii la zi despre colectarea cotizaţiilor şi efectuarea
viramentelor către Ordin.
(5)Ordinul şi filialele se vor informa reciproc şi în timp util despre
toate activităţile desfăşurate.
Art. 46: Raporturile juridice dintre Ordin şi filiale
(1)Filialele teritoriale pot încheia în nume propriu acte juridice de
administrare şi conservare.
(2)Filialele teritoriale pot încheia acte de dispoziţie numai în numele
şi pe seama Ordinului, în baza hotărârii Colegiului director al
Ordinului.
(3)Preşedintele filialei şi celelalte foruri de conducere alese la
nivelul filialei vor duce la îndeplinire hotărârile, deciziile şi
circularele adoptate de Ordin.
Art. 47: Relaţia Ordinului cu membrii
Ordinul informează periodic membrii cu privire la activitatea sa prin
intermediul filialelor teritoriale, prin site-ul propriu, prin buletinele
informative, precum şi în mod direct prin corespondenţă.
CAPITOLUL III: Membrii Ordinului
SECŢIUNEA 1: Membrii Ordinului
Art. 48: Membrii Ordinului
(1)Din Ordin fac parte arhitecţii, arhitecţii de interior şi conductorii
arhitecţi, cu sau fără drept de semnătură, urbaniştii diplomaţi fără
drept de semnătură sau cărora le-a fost acordat, în condiţiile legii,
drept de semnătură similar conductorilor arhitecţi, arhitecţii şi
conductorii arhitecţi stagiari şi orice deţinător al titlului de arhitect,
la cererea acestora.
(2)Poartă titlul de arhitect absolventul cu diplomă sau alt document
similar eliberat de instituţiile de învăţământ superior de arhitectură
recunoscute de statul român, care îndeplineşte condiţiile minime
de formare pentru profesia de arhitect, potrivit celor prevăzute
de Lege.
(3)Poartă titlul de arhitect recunoscut de Ordin şi cetăţenii
statelor membre ale Uniunii Europene, cetăţenii statelor membre
ale Spaţiului Economic European, precum şi cetăţenii Confederaţiei
Elveţiene, absolvenţi cu diplomă sau alt document similar eliberat
de instituţiile de învăţământ superior de arhitectură recunoscute în
unul dintre statele menţionate, care îndeplinesc condiţiile minime
de formare pentru profesia de arhitect specificate în
Directiva2005/36/CE a Parlamentului European şi a Consiliului din 7
septembrie 2005 privind recunoaşterea calificărilor profesionale, cu
completările şi modificările aduse de Directiva 2013/55/CE a
Parlamentului European şi a Consiliului, denumită în cele ce
urmează Directiva.
(4)Poartă titlul de arhitect de interior absolventul cu diplomă de
arhitect de interior obţinută în specializarea arhitectură de interior
la o instituţie acreditată de învăţământ superior din România.
(5)Poartă titlul de conductor arhitect absolventul cu diplomă de
licenţă sau alt document similar eliberat de instituţiile de
învăţământ superior de arhitectură recunoscute de statul român, cu
durata minimă a studiilor de 3 ani.
(6)Poartă titlul de arhitect şi absolvenţii, cetăţeni ai statelor
membre ale Uniunii Europene, cetăţeni ai statelor membre ale
Spaţiului Economic European şi cetăţeni ai Confederaţiei Elveţiene,
cu diplomă sau alt document similar obţinut în cadrul unor
programe sociale ori ca urmare a absolvirii unor cursuri superioare
fără frecvenţă în domeniul arhitecturii şi care au dobândit nivelul
minim necesar de cunoştinţe, deşi nu au fost respectate condiţiile
referitoare la durata minimă a studiilor prevăzute de Directivă.
Aceste persoane trebuie să aibă o experienţă profesională de
minimum 7 ani sub îndrumarea unui arhitect cu drept de
semnătură ori alt drept echivalent sau a unei firme de arhitectură şi
să promoveze un examen standard de absolvire de nivel
universitar, echivalent cu examenul final pentru obţinerea diplomei
sau a altui document similar.
Art. 49: Recunoaşterea titlurilor oficiale de calificare
pentru profesia de arhitect
(1)Ordinul Arhitecţilor din România este autoritatea competentă
pentru recunoaşterea titlurilor oficiale de calificare pentru
profesia de arhitect, titluri prevăzute în anexele nr. 1 şi 2
la Normele metodologice de aplicare a Legii nr. 184/2001 privind
organizarea şi exercitarea profesiei de arhitect, aprobate prin
Hotărârea Guvernului nr. 932/2010, cu modificările ulterioare.
(2)Recunoaşterea titlurilor oficiale de calificare permite accesul în
România la aceeaşi profesie cu cea pentru care persoana solicitantă
este calificată în statul membru de origine sau de provenienţă,
precum şi exercitarea activităţilor profesionale pe teritoriul
României, în condiţiile prevăzute de lege pentru cetăţenii români
deţinători ai titlurilor oficiale de calificare în profesia de arhitect,
eliberate de autorităţile române competente.
SECŢIUNEA 2: Drepturile şi obligaţiile membrilor Ordinului
Art. 50: Drepturile membrilor Ordinului
Membrii Ordinului au în această calitate următoarele drepturi:
a)să participe la toate activităţile organizate de Ordin;
b)să aleagă şi să fie aleşi în forurile de conducere şi comisiile
Ordinului;
c)să fie informaţi asupra activităţii desfăşurate de Ordin;
d)să consulte materialele documentare aflate la Ordin şi să
beneficieze de programe de perfecţionare a pregătirii profesionale
organizate de Ordin împreună cu filiala din care fac parte;
e)să formuleze amendamente şi/sau propuneri la toate
documentele supuse aprobării/adoptării de către Conferinţa
naţională, conform procedurii stabilite în prezentul regulament;
f)să beneficieze de sprijinul Ordinului împreună cu filiala în
administrarea dovezilor necesare şi argumentelor legale pentru
apărarea dreptului de autor, în condiţiile legii;
g)să utilizeze alături de nume şi calitatea de membru al Ordinului;
h)să aibă acces nelimitat la concursurile de arhitectură
organizate/coorganizate de Ordin;
i)să beneficieze în situaţii deosebite de sprijin moral şi social,
după caz;
j)să beneficieze de consiliere şi sprijin din partea organizaţiei;
k)să beneficieze de orice alte drepturi conferite de lege, de
prezentul regulament şi de Conferinţa naţională a Ordinului.
Art. 51: Obligaţiile membrilor Ordinului
Membrii Ordinului au în această calitate următoarele obligaţii:
a)să îşi exercite dreptul de semnătură şi să declare corect şi în timp
util modalitatea de exercitare a acestuia pentru întocmirea anuală a
Tabloului naţional al arhitecţilor;
b)să respecte hotărârile şi deciziile forurilor de conducere ale
Ordinului şi filialelor, emise potrivit competenţelor şi atribuţiilor
acestora;
c)să participe la lucrările Conferinţei naţionale atunci când au fost
desemnaţi prin vot de conferinţa teritorială;
d)să nu desfăşoare şi să nu angajeze activităţi politice în cadrul şi
pe seama Ordinului;
e)să participe la programele de formare profesională organizate de
Ordin împreună cu filiala sau cu un grup de filiale;
f)să participe şi să contribuie la activitatea desfăşurată în cadrul
grupului/grupurilor de lucru pentru care a optat;
g)să contribuie la realizarea acţiunilor şi manifestărilor iniţiate de
Ordin.
Art. 52: Membrii de onoare
(1)Ordinul poate acorda distincţii şi institui titlul de "membru de
onoare" unor arhitecţi, unor personalităţi recunoscute profesional
sau care au contribuit substanţial la promovarea arhitecturii în
România. Titlul de onoare poate fi acordat şi personalităţilor din
alte domenii a căror activitate este relevantă pentru creaţia de
arhitectură.
(2)Distincţiile şi condiţiile de acordare a titlului de "membru de
onoare" se stabilesc prin regulament aprobat de Consiliul
naţional.
CAPITOLUL IV: Finanţarea Ordinului
Art. 53: Veniturile Ordinului
(1)Activitatea Ordinului se finanţează din taxe de înscriere, cotizaţii
anuale ale membrilor, taxa de reluare a dreptului de semnătură,
precum şi din fonduri rezultate din manifestări culturale, ştiinţifice,
economice şi drepturi editoriale specifice pe care le desfăşoară,
precum şi din donaţii, legate, sponsorizări, sume provenite din
timbrul arhitecturii sau alte surse, în condiţiile legii.
(2)Sumele provenite din timbrul arhitecturii vor fi utilizate pentru
destinaţiile prevăzute la art. 2 alin. (3).
Art. 54: Cotizaţiile anuale şi taxe. Modalitatea de stabilire a
acestora
Valoarea cotizaţiilor anuale unice pentru categoriile de membri ai
Ordinului, cea a taxei de reluare a dreptului de semnătură şi cea a
taxei de înscriere se stabilesc prin hotărâre a Conferinţei naţionale.
Art. 55: Termenul şi modalităţile de plată a cotizaţiei anuale
(1)Plata cotizaţiei anuale se face o singură dată pe an, până cel
târziu la 30 aprilie. După 6 luni de neplată a cotizaţiei fără
justificare, dreptul de semnătură se suspendă, prin decizie a
preşedintelui filialei, până la achitarea integrală a acesteia. Membrii
cu drept de semnătură care achită cotizaţia anuală până la data de
25 februarie beneficiază de reducerea cotizaţiei, potrivit hotărârii
Conferinţei naţionale.
(2)În cazuri excepţionale, Colegiul director al Ordinului poate
aproba eşalonarea sau scutirea de la plata cotizaţiei anuale, la
cererea membrului interesat şi în baza documentelor justificative
care dovedesc imposibilitatea plăţii acesteia.
(3)Membrii cărora li s-a suspendat dreptul de semnătură pentru
neplata cotizaţiei, la reluarea dreptului de semnătură, vor achita
integral plata restantă şi o taxă de reluare a dreptului de
semnătură.
(4)Cotizaţiile şi taxele prevăzute în prezentul regulament se
colectează prin filialele teritoriale. Modalitatea în care se face
plata, direct sau prin virament bancar, va fi decisă de fiecare
filială în parte.
(5)Filialele teritoriale vor efectua viramentul cotei către Ordin până
la data de 10 martie a anului în curs, pentru cotizaţiile încasate
până la 25 februarie, respectiv 10 mai a anului în curs, pentru
cotizaţiile încasate până la 30 aprilie, şi pe parcursul anului
calendaristic, în funcţie de încasări. Cota de virament din cotizaţii şi
taxe este stabilită de Conferinţa naţională.
CAPITOLUL V: Tabloul naţional al arhitecţilor
SECŢIUNEA 1: Dispoziţii generale
Art. 56: Dispoziţii generale
(1)Tabloul naţional al arhitecţilor se întocmeşte pentru
centralizarea evidenţei arhitecţilor, arhitecţilor de interior şi
conductorilor arhitecţi cu drept de semnătură din întreaga ţară,
precum şi a arhitecţilor cetăţeni ai statelor membre ale Uniunii
Europene, ai Spaţiului Economic European şi ai Confederaţiei
Elveţiene cărora li s-a recunoscut dreptul de semnătură permanent
pe teritoriul României.
(2)Tabloul naţional al arhitecţilor se publică anual în Monitorul
Oficial al României, Partea I.
SECŢIUNEA 2: Tabloul naţional al arhitecţilor şi tablourile
teritoriale ale arhitecţilor
Art. 57: Tabloul naţional al arhitecţilor
(1)Tabloul naţional al arhitecţilor va avea două părţi:
A.partea I - Membri cu drept de semnătură, cu următoarele
secţiuni:
a)secţiunea 1: Arhitecţi cu drept de semnătură;
b)secţiunea a 2-a: Conductori arhitecţi cu drept de semnătură;
c)secţiunea a 3-a: Urbaniştii diplomaţi cărora li s-a acordat drept
de semnătură de conductor arhitect;
d)secţiunea a 4-a: Arhitecţi de interior cu drept de semnătură.
B.partea a II-a - Arhitecţi/Arhitecţi de interior/Conductori
arhitecţi cu drept de semnătură suspendat, menţionându-se
motivele.
(2)Tabloul naţional al arhitecţilor va evidenţia, în ordine alfabetică:
a)numele şi prenumele;
b)numărul de înregistrare în acesta;
c)filiala;
d)modalitatea de exercitare a dreptului de semnătură;
e)sediul profesional, precum şi, opţional, datele de contact ale
membrului.
(3)Tabloul naţional al arhitecţilor se ţine şi în format electronic şi se
postează pe site-ul Ordinului, fiind disponibil online.
Art. 58: Tablourile teritoriale ale arhitecţilor
(1)Pe lângă toate filialele Ordinului se înfiinţează tablourile
teritoriale ale arhitecţilor, cu evidenţa tuturor membrilor acestora.
(2)Înscrierea arhitecţilor, a arhitecţilor de interior şi a conductorilor
arhitecţi în tabloul teritorial al arhitecţilor se face la filialele
teritoriale ale Ordinului în raza cărora arhitecţii îşi au domiciliul.
(3)Pentru întocmirea Tabloului naţional al arhitecţilor al anului în
curs, filialele teritoriale au obligaţia să comunice Ordinului
tablourile teritoriale până la data de 20 ianuarie.
(4)Tablourile teritoriale ale arhitecţilor se verifică şi se actualizează
lunar, prin grija secretarilor executivi ai filialelor, şi se comunică
Ordinului.
(5)Preşedintele filialei dispune transmiterea către Ordin a formei
finale a tabloului teritorial al arhitecţilor.
(6)Înregistrarea arhitecţilor, a arhitecţilor de interior şi a
conductorilor arhitecţi cu drept de semnătură în Tabloul naţional al
arhitecţilor permite exercitarea profesiei în întreaga ţară.
Art. 59: Radierea administrativă din Tabloul naţional al
arhitecţilor
(1)În aplicarea legii, consiliul de conducere teritorial va dispune
radierea din tablou a arhitecţilor care nu mai îndeplinesc
condiţiile de înscriere cerute de lege sau în caz de deces. Această
măsură nu este o sancţiune, ci reprezintă o operaţiune
administrativă.
(2)Consiliul teritorial poate dispune radierea din tablou la cererea
arhitectului care înţelege să renunţe, în scris, la exerciţiul profesiei
sau în situaţia prevăzută la art. 42 din Lege.
(3)Radierea din tabloul unei filiale se va dispune ca urmare a
transferului arhitectului într-o altă filială; în acest caz, arhitectul va
fi înscris în tabloul filialei unde se transferă şi se vor opera
modificările corespunzătoare în Tabloul naţional al arhitecţilor.
(4)Decizia privind radierea va fi semnată de preşedintele filialei şi
îşi produce efectele de la data comunicării.
(5)Numerele radiate vor fi specificate ca atare în partea finală a
tablourilor teritoriale ale arhitecţilor.
SECŢIUNEA 3: Legitimaţia de membru al Ordinului
Art. 60: Legitimaţia de membru al Ordinului
(1)Legitimaţia de membru constituie dovada înscrierii într-o filială a
Ordinului şi în Tabloul naţional al arhitecţilor.
(2)Modelul legitimaţiei de membru şi acordarea acesteia se
stabilesc de Consiliul naţional al Ordinului.
SECŢIUNEA 4: Parafa profesională
Art. 61: Dispoziţii generale
(1)Parafa profesională se eliberează arhitecţilor/arhitecţilor de
interior/conductorilor arhitecţi cu drept de semnătură de către
filiala teritorială, la solicitarea acestora, în termen de 20 de zile de
la înscrierea lor în secţiunea corespunzătoare din Tabloul naţional al
arhitecţilor.
(2)Parafa este proprietatea Ordinului şi nu poate fi duplicată,
fiind eliberată de Ordin prin filiala teritorială din care face parte
arhitectul/arhitectul de interior/conductorul arhitect cu drept de
semnătură, în exemplar unic.
(3)Parafa nu se înstrăinează, nu se împrumută altor membri sau
altor colaboratori şi nu se foloseşte în alt scop decât pentru
exercitarea dreptului de semnătură.
(4)Nerespectarea prevederilor prezentului articol atrage
răspunderea disciplinară a membrilor Ordinului.
(5)În cazul pierderii parafei individuale, arhitectul/arhitectul de
interior/conductorul arhitect va declara acest eveniment întrun ziar
cu acoperire naţională. Într-o astfel de situaţie, filiala va solicita
radierea numărului de înregistrare din Tabloul naţional al
arhitecţilor, iar Ordinul va atribui un alt număr
arhitectului/arhitectului de interior/conductorului arhitect.
Numerele radiate vor fi ţinute într-o evidenţă separată atât de
filiale, cât şi de Ordin.
(6)Pierderea dreptului de semnătură, ca urmare a suspendării
acestuia sau la cerere, pentru neplata cotizaţiei sau ca sancţiune
disciplinară, ori radierea din tablou atrage în mod automat obligaţia
arhitectului/arhitectului de interior/conductorului arhitect de a
preda parafa, în termen de 10 zile, la filiala din care face parte.
CAPITOLUL VI: Dobândirea dreptului de semnătură
SECŢIUNEA 1: Dispoziţii generale
Art. 62: Dispoziţii generale
(1)Arhitecţii dobândesc drept de semnătură acordat de către
Ordinul Arhitecţilor din România, în condiţiile legii, dacă au
exerciţiul deplin al drepturilor civile, dacă îndeplinesc condiţiile de
onorabilitate şi de stagiu sau, după caz, de experienţă profesională
practică, potrivit condiţiilor prevăzute de lege, de prezentul
regulament, de prevederile Directivei şi de Normele metodologice
de acordare a dreptului de semnătură.
(2)Dobândirea dreptului de semnătură de către arhitecţi atrage
obligatoriu înscrierea acestora în Tabloul naţional al arhitecţilor, în
condiţiile legii.
Art. 63: Înscrierea în Ordin şi înregistrarea în Tabloul
naţional al arhitecţilor
(1)Persoana care îndeplineşte condiţiile prevăzute de lege poate
solicita înscrierea în Ordin şi înregistrarea în Tabloul naţional al
arhitecţilor printr-o cerere adresată preşedintelui filialei teritoriale
în a cărei rază domiciliază.
(2)Cererea se depune, în dublu exemplar, la sediul filialei teritoriale
şi va cuprinde:
a)numele, prenumele şi domiciliul solicitantului;
b)locul şi data naşterii;
c)elementele actului de identitate: seria şi numărul actului, codul
numeric personal, data eliberării şi organul emitent;
d)indicarea diplomei care atestă calitatea de licenţiat în arhitectură:
numărul, data eliberării şi emitentul;
e)indicarea sediului profesional unde solicitantul îşi exercită sau
doreşte să îşi exercite profesia;
f)modalitatea în care solicitantul doreşte să îşi exercite profesia;
g)menţiunea înscrierii anterioare în Ordin şi înregistrarea în Tabloul
naţional al arhitecţilor, după caz.
(3)Cererea va fi însoţită în mod obligatoriu de următoarele acte,
care dovedesc împrejurările sus-menţionate, depuse de solicitant
într-un singur exemplar:
a)copie legalizată a diplomei de studii sau adeverinţă emisă de
instituţia de învăţământ prin care se dovedeşte că solicitantul a
promovat examenul de diplomă;
b)certificatul de acordare a dreptului de semnătură pentru cei care
solicită înscrierea în Tabloul naţional al arhitecţilor la secţiunea
"Arhitecţi cu drept de semnătură";
c)copie a actului de identitate al solicitantului sau copie a
paşaportului, după caz;
d)copie a actelor de stare civilă ale acestuia, în cazul schimbării
numelui;
e)copie a certificatului de naştere;
f)certificatul de cazier judiciar, eliberat cu cel mult 15 zile înainte
de data depunerii cererii;
g)în condiţiile unei înscrieri anterioare în Ordin, un înscris,
eliberat de filiala teritorială, din care să rezulte că solicitantul a mai
fost înscris în profesie, precum şi cauzele retragerii sau încetării
calităţii de membru al Ordinului;
h)curriculum vitae;
i)două fotografii, pentru legitimaţia de membru al Ordinului;
j)copie a dovezii achitării taxei de înscriere;
k)dovada recunoaşterii titlului oficial de calificare în profesia de
arhitect al cetăţenilor statelor membre ale Uniunii Europene, al
cetăţenilor statelor membre ale Spaţiului Economic European şi al
cetăţenilor Confederaţiei Elveţiene, al cetăţenilor români care au
dobândit titlul academic de arhitect în unul dintre aceste state,
precum şi dovada echivalării titlului oficial de arhitect, în baza unei
diplome obţinute eliberate de o instituţie de învăţământ superior de
arhitectură dintr-un stat terţ.
(4)Arhitectul care îşi schimbă domiciliul are obligaţia de a solicita
transferul la filiala teritorială în raza căreia domiciliază, printr-o
cerere adresată în scris preşedintelui filialei respective, în termen
de maximum 30 de zile de la schimbarea domiciliului.
SECŢIUNEA 2: Recunoaşterea profesională a titlurilor
oficiale de calificare eliberate de instituţiile de învăţământ
superior de arhitectură din statele membre ale Uniunii
Europene, Spaţiului Economic European şi Confederaţia
Elveţiană
Art. 64: Dispoziţii generale
(1)În scopul exercitării profesiei de arhitect pe teritoriul României,
Ordinul recunoaşte titlurile oficiale de calificare care îndeplinesc
condiţiile minime de formare prevăzute de Directivă, eliberate de
autorităţile competente din statele membre, acordând acestor
titluri oficiale de calificare acelaşi efect juridic ca şi titlurilor oficiale
de calificare eliberate de autorităţile române competente, titluri
oficiale de calificare prevăzute în anexa nr. 1 la Normele
metodologice de aplicare a Legii nr. 184/2001 privind
organizarea şi exercitarea profesiei de arhitect, aprobate prin
Hotărârea Guvernului nr. 932/2010, cu modificările ulterioare.
(2)Ordinul recunoaşte titlurile de calificare ca arhitect, prevăzute în
anexa nr. 2 la Normele metodologice de aplicare a Legii nr.
184/2001 privind organizarea şi exercitarea profesiei de arhitect,
aprobate prin Hotărârea Guvernului nr. 932/2010, cu modificările
ulterioare, eliberate de statele membre, care atestă o formare care
a început cel târziu în decursul anului academic de referinţă
prevăzut în respectiva anexă, chiar dacă nu îndeplinesc cerinţele
minime prevăzute de Directivă, dându-le acelaşi efect pe teritoriul
României ca şi titlurilor de calificare de arhitect eliberate de
autorităţile competente din România în ceea ce priveşte accesul la
activităţile profesionale de arhitect şi exercitarea acestora.
(3)În situaţia în care titlurile oficiale de calificare în profesia de
arhitect eliberate de un stat membru al Uniunii Europene, de un alt
stat aparţinând Spaţiului Economic European sau de Confederaţia
Elveţiană cetăţenilor acestora nu îndeplinesc cerinţele prevăzute în
prezentul regulament pentru a fi recunoscute, Ordinul va examina
cunoştinţele de specialitate şi competenţele atestate de aceste
titluri oficiale de calificare şi alte documente similare, precum şi
experienţa solicitantului, comparativ cu cerinţele de calificare şi
cunoştinţele prevăzute de legea română.
(4)Dacă în urma examinării comparative se constată că abilităţile şi
cunoştinţele atestate de aceste titluri oficiale de calificare
corespund numai parţial cerinţelor de calificare şi cunoştinţelor
prevăzute de legea română, Ordinul poate solicita persoanei
interesate să dovedească că îndeplineşte toate aceste cerinţe prin
susţinerea măsurilor compensatorii, conform Legii
nr. 200/2004 privind recunoaşterea diplomelor şi calificărilor
profesionale pentru profesiile reglementate din România, cu
modificările şi completările ulterioare.
(5)Documentele necesare şi procedura recunoaşterii titlurilor
oficiale de calificare în profesia de arhitect sunt prevăzute în
Hotărârea Guvernului nr.932/2010 pentru aprobarea Normelor
metodologice de aplicare a Legii nr. 184/2001 privind organizarea
şi exercitarea profesiei de arhitect, cu modificările ulterioare.
(6)Condiţiile în care posesorii unor titluri oficiale de calificare în
profesia de arhitect, care sunt cetăţeni ai altor state în afara
celor menţionate la art. 5 din Lege, denumite în continuare state
terţe, pot să îşi exercite profesia în România, să dobândească
drept de semnătură şi să solicite înscrierea în Tabloul naţional al
arhitecţilor vor fi stabilite, în condiţii de reciprocitate, prin convenţii
încheiate de statul român cu statele de origine ale acestora, cu
respectarea cel puţin a condiţiilor minime de formare în profesia de
arhitect prevăzute de Directivă.
CAPITOLUL VII: Exercitarea dreptului de semnătură
SECŢIUNEA 1: Dispoziţii generale
Art. 65: Domeniul de exercitare a dreptului de semnătură
(1)Proiectele de arhitectură pentru materializarea cărora legea
impune obţinerea autorizaţiei de construire/desfiinţare vor fi
elaborate de un arhitect cu drept de semnătură, arhitect de interior
cu drept de semnătură sau de un conductor arhitect cu drept de
semnătură, potrivit competenţelor legale.
(2)Dreptul de semnătură se exercită pe toate
documentele/documentaţiile tehnice de arhitectură elaborate,
constând în piese scrise şi desenate, în toate fazele de proiectare
prevăzute de lege, după cum urmează: studii de fezabilitate,
documentaţii pentru obţinerea avizelor de specialitate solicitate prin
certificatul de urbanism, documentaţii tehnice pentru autorizarea
construirii/desfiinţării, proiecte tehnice, detalii de execuţie, teme de
proiectare pentru subproiectanţii de specialitate, dispoziţii de
şantier, procese-verbale de recepţie la terminarea lucrărilor,
procese-verbale de recepţie finală, altele de această natură.
(3)Arhitecţii cetăţeni ai unui stat membru de origine sau de
provenienţă, care au dreptul de a exercita profesia de arhitect cu
drept de semnătură ori cu un alt drept echivalent în unul dintre
aceste state şi care nu solicită stabilirea în România, ci doar dreptul
de a presta temporar sau ocazional servicii în domeniul arhitecturii
pe teritoriul României, beneficiază de drept de semnătură şi parafă
fără să fie înscrişi în Tabloul naţional al arhitecţilor şi sunt
înregistraţi automat în Ordin pe durata prestării serviciilor
respective.
(4)Arhitecţii care îşi desfăşoară activitatea în România trebuie să
respecte normele de conduită cu caracter profesional, legislativ şi
administrativ care sunt direct legate de profesia de arhitect,
precum definiţia profesiei, utilizarea titlurilor şi abaterile
profesionale grave care au o legătură directă şi specifică cu
protecţia şi siguranţa consumatorilor, precum şi dispoziţiile
disciplinare aplicabile arhitecţilor în România.
Art. 66: Arhitect, arhitect de interior şi conductor arhitect cu
drept de semnătură
(1)Arhitectul dobândeşte drept de semnătură, acordat de Ordin,
dacă îndeplineşte condiţiile de onorabilitate şi stagiu profesional.
(2)Cetăţenii unui stat membru de origine sau de provenienţă care
solicită stabilirea în România şi nu deţin drept de semnătură sau un
alt drept echivalent, dar îndeplinesc condiţiile minime de formare
referitoare la deţinerea titlului de arhitect prevăzute de Directivă
vor dobândi, la cerere, drept de semnătură în aceleaşi condiţii ca şi
cetăţenii români, potrivit legii.
(3)Conductorii arhitecţi, absolvenţi cu diplomă până în anul 2004
inclusiv, pot primi drept de semnătură limitat la categoriile de
lucrări pentru care Legea recunoaşte acest drept.
(4)Dreptul de semnătură implică asumarea de către persoana care
îl exercită a întregii responsabilităţi profesionale faţă de client şi
autorităţi cu privire la calitatea şi funcţionalitatea soluţiilor propuse,
integrarea în ambianţa înconjurătoare, a posibilităţilor tehnice de
realizare, cu respectarea legislaţiei în domeniu.
(5)Dreptul de semnătură se exercită olograf, cu menţionarea în clar
a numelui, prenumelui şi a numărului de înregistrare în Tabloul
naţional al arhitecţilor, pe toate documentaţiile elaborate în cadrul
tuturor fazelor de proiectare şi autorizare, inclusiv pe durata
execuţiei şi la recepţia lucrărilor. Copiile tuturor pieselor scrise şi
desenate, componente ale proiectelor, trebuie semnate şi parafate
în original. Lucrările colective trebuie să poarte semnătura tuturor
arhitecţilor care au contribuit la elaborarea lor.
(6)Exercitarea dreptului de semnătură implică independenţă în
luarea deciziilor cu caracter profesional.
(7)Conductorii arhitecţi cu drept de semnătură cu o vechime de
cel puţin 3 ani în exercitarea acestui drept, care prin completarea
studiilor dobândesc diploma de arhitect, vor primi, la cerere,
drept de semnătură de arhitect, fără efectuarea unei perioade de
stagiu.
SECŢIUNEA 2: Incompatibilităţi
Art. 67: Incompatibilităţi
Exercitarea dreptului de semnătură, potrivit legii, este
incompatibilă cu următoarele situaţii:
a)arhitectul cu drept de semnătură îndeplineşte pentru acelaşi
proiect funcţia de verificator, expert sau consilier ales ori numit în
cadrul administraţiei publice implicate în procesul de avizare sau de
autorizare;
b)arhitectul este funcţionar public.
SECŢIUNEA 3: Drepturi şi obligaţii ale membrilor cu drept de
semnătură
Art. 68: Drepturile membrilor cu drept de semnătură
Arhitectul, arhitectul de interior şi conductorul arhitect cu drept de
semnătură au următoarele drepturi:
a)să fie înscrişi în Tabloul naţional al arhitecţilor;
b)să elaboreze şi să semneze proiectele de arhitectură pentru
materializarea cărora legea impune obţinerea autorizaţiei de
construire;
c)să verifice în timpul execuţiei lucrării conformitatea acesteia cu
autorizaţia emisă, chiar dacă asistenţa tehnică nu le-a fost
încredinţată;
d)să beneficieze, pentru serviciile prestate în relaţiile contractuale
ce se stabilesc cu clientul, de un onorariu just, negociat în mod
liber cu acesta, potrivit art. 20 lit. c) din Lege;
e)să introducă în contractul încheiat cu clientul clauze privind
protecţia dreptului de autor.
Art. 69: Obligaţiile membrilor cu drept de semnătură
Arhitectul, arhitectul de interior şi conductorul arhitect cu drept
de semnătură au următoarele obligaţii:
a)să cunoască şi să respecte reglementările legale în vigoare
referitoare la exercitarea profesiei de arhitect;
b)să se conformeze şi să respecte Codul deontologic al profesiei de
arhitect şi prezentul regulament;
c)să facă cunoscută clientului obligaţia de a obţine şi de a respecta
avizele, acordurile şi autorizaţiile necesare, prevăzute de lege;
d)să se preocupe de perfecţionarea calificării profesionale;
e)să îşi asume, prin exercitarea dreptului de semnătură, întreaga
responsabilitate profesională faţă de client şi autorităţi,
manifestând conştiinciozitate şi probitate profesională;
f)să servească interesele clientului în acord cu interesul public şi cu
exigenţele profesionale, acţiunile şi măsurile care ar putea aduce
prejudicii materiale sau morale clientului fiind interzise;
g)să anunţe în scris filiala teritorială din care fac parte despre orice
modificare privind modalitatea de exercitare a dreptului de
semnătură, imediat ce aceasta a avut loc, anexând şi o copie după
actele doveditoare;
h)să predea filialei din care fac parte parafa individuală şi
certificatul care atestă dreptul de semnătură, în cazul suspendării
dreptului de semnătură, indiferent de motivele suspendării. Pe
toată perioada de suspendare, nu pot face uz de calitatea de
arhitect, arhitect de interior sau conductor arhitect cu drept de
semnătură;
i)să solicite documentele prevăzute de Directivă, dacă doresc să
exercite profesia de arhitect pe teritoriul statelor membre ale
Uniunii Europene, ale Spaţiului Economic European şi în
Confederaţia Elveţiană, precum şi în state terţe;
j)să înregistreze proiectele de arhitectură elaborate, în vederea
emiterii autorizaţiei de construire/desfiinţare sau organizare de
şantier, potrivit sistemului prevăzut la art. 2 alin. (2) lit. e).
Art. 70: Suspendarea şi încetarea dreptului de semnătură
(1)Dreptul de semnătură se suspendă:
a)temporar, la cererea persoanei înscrise;
b)după 6 luni, în caz de neplată, fără justificare, a cotizaţiilor
anuale către Ordin, până la achitarea lor integrală, prin decizie a
preşedintelui filialei;
c)pe perioada suspendării dreptului de a profesa, dispusă prin
hotărâre judecătorească definitivă;
d)cu titlu de sancţiune disciplinară, pe toată durata sancţiunii.
(2)Dreptul de semnătură încetează:
a)prin renunţarea în scris la exerciţiul dreptului de semnătură;
b)dacă arhitectul, arhitectul de interior sau conductorul arhitect a
fost condamnat definitiv pentru o faptă prevăzută de lege în
legătură directă cu exercitarea dreptului de semnătură ori dacă i s-
a aplicat pedeapsa complementară a interdicţiei exercitării profesiei
printr-o hotărâre judecătorească definitivă.
(3)Suspendarea şi încetarea dreptului de semnătură conduc la
modificări în tablourile teritoriale şi în Tabloul naţional al
arhitecţilor.
(4)Încetarea dreptului de semnătură atrage pierderea calităţii de
membru al Ordinului şi radierea din Tabloul naţional al arhitecţilor.
SECŢIUNEA 4: Baza de date şi oficiul de dată certă
Art. 71: Evidenţe şi baze de date
(1)Ordinul şi filialele sale teritoriale sunt operatori de baze de date
referitoare la membri.
(2)Filialele vor înregistra, vor actualiza periodic şi vor stoca datele
referitoare la membri într-o evidenţă distinctă de datele din Tabloul
naţional al arhitecţilor.
(3)Baza de date gestionată de fiecare filială teritorială referitoare la
membri sau, după caz, o parte a acesteia va fi transmisă Ordinului,
în termen de 30 de zile de la actualizare.
(4)Baza de date are două secţiuni:
a)generală, care cuprinde toate datele despre membri, date
înregistrate la înscrierea în Ordin şi completate pe parcurs,
aspectele financiare legate de taxa de înscriere şi plata
cotizaţiilor, precum şi registrul sancţiunilor disciplinare aplicate
membrilor filialelor, registru instituit şi gestionat de către acestea;
b)publică, care cuprinde datele din Tabloul naţional al arhitecţilor,
precum şi alte date stabilite prin regulamentul privind constituirea
şi gestionarea bazei de date, aprobat de Consiliul naţional.
(5)Informaţiile din secţiunea publică a bazei de date pot fi postate
şi pe site-ul Ordinului, potrivit regulamentului privind constituirea şi
gestionarea bazei de date.
(6)Se interzice transmiterea către terţi a bazelor de date sau a
unor părţi ale acestora, precum şi a datelor cu caracter personal ale
membrilor Ordinului, cu excepţia cazurilor prevăzute de lege.
(7)Se interzice publicarea pe site a datelor cu caracter personal ale
membrilor, cu excepţia datelor prevăzute la alin. (4) lit. b).
(8)Persoanele care operează bazele de date vor semna un
angajament de confidenţialitate, în condiţiile legii.
Art. 72: Oficiul de dată certă
(1)În vederea protejării dreptului de autor, membrii Ordinului pot
solicita înscrierea într-un registru, deschis la nivelul fiecărei filiale
teritoriale, a proiectelor de arhitectură, inclusiv a planşelor,
machetelor şi lucrărilor grafice ce formează proiectele de
arhitectură elaborate, primind astfel dată certă.
(2)Procedura privind înscrierea proiectelor şi a celorlalte documente
prevăzute la alin. (1) se aprobă de către Colegiul director al
Ordinului, prin hotărâre.
CAPITOLUL VIII: Stagiul şi arhitecţii stagiari
Art. 73: Stagiul
(1)În vederea dobândirii dreptului de semnătură, arhitectul,
conform prevederilor Directivei, îşi desfăşoară activitatea
profesională ca stagiar, pe o perioadă de minimum 2 ani, la un
birou de arhitectură sau la o societate comercială de proiectare
de arhitectură.
(2)Stagiul este obligatoriu şi efectiv şi se va desfăşura în baza
unui contract individual de muncă, sub îndrumarea unui arhitect
cu drept de semnătură, cu practică profesională în domeniu de
minimum 5 ani.
(3)Prin excepţie de la alin. (2), stagiul arhitecţilor de interior se
poate desfăşura şi sub îndrumarea unui arhitect de interior cu drept
de semnătură, cu practică profesională în domeniu de minimum 5
ani.
(4)Ordinul actualizează periodic Registrul arhitecţilor stagiari, care
cuprinde arhitecţii, arhitecţii de interior şi conductorii arhitecţi
stagiari. În timpul stagiului, arhitectul va fi înscris în Registrul
arhitecţilor stagiari instituit la nivelul Ordinului şi filialelor, iar pe
toate înscrisurile profesionale denumirea purtată de acesta va fi cea
de arhitect stagiar/arhitect de interior stagiar/conductor arhitect
stagiar.
(5)Consiliul de conducere teritorial al fiecărei filiale are obligaţia de
a organiza şi de a supraveghea îndrumarea arhitecţilor stagiari,
prin intermediul responsabilului de stagiu desemnat din Colegiul
director teritorial.
Art. 74: Durata stagiului
(1)Durata stagiului de 2 ani efectivi se calculează începând cu data
încheierii contractului de muncă cu normă întreagă şi/sau a
contractelor de muncă care, cumulate, însumează o normă
întreagă.
(2)Stagiul prevăzut la alin. (1) poate fi redus la un an în cazul
arhitecţilor care au dobândit experienţă de minimum 2 ani
consecutivi în cadrul serviciilor de specialitate ale administraţiei
publice centrale sau locale, precum şi în cazul absolvenţilor de
arhitectură cu diplomă de doctor în domeniu, în condiţiile legii.
Art. 75: Suspendarea stagiului
(1)Stagiul se consideră suspendat şi perioada respectivă nu este
inclusă în calculul celor 2 ani efectivi în condiţiile în care încetează
sau se suspendă raporturile de muncă, potrivit legii, ori nu se
depun la termenul stabilit rapoartele de stagiu.
(2)Arhitecţii stagiari au obligaţia de a anunţa conducerea filialei
din care fac parte despre încetarea sau suspendarea raporturilor
de muncă, în termen de cel mult 15 zile.
(3)Suspendarea stagiului se evidenţiază în Registrul arhitecţilor
stagiari.
(4)Stagiul poate fi reluat când motivele suspendării încetează, caz
în care perioada efectuată anterior este inclusă în perioada
stagiului.
Art. 76: Înscrierea în Registrul arhitecţilor stagiari
(1)Cererea de înscriere în Ordin se depune la filiala teritorială în a
cărei rază solicitantul îşi are domiciliul, conform art. 63.
(2)Cererea va fi însoţită de actele necesare înscrierii, contractul de
muncă al stagiarului încheiat potrivit prevederilor legale în materie,
angajamentul arhitectului cu drept de semnătură sub îndrumarea
căruia acesta efectuează stagiul, certificatul prevăzut la art. 33
alin. (2) din Normele metodologice de aplicare a Legii nr. 184/2001
privind organizarea şi exercitarea profesiei de arhitect, aprobate
prin Hotărârea Guvernului nr. 932/2010, cu modificările ulterioare,
şi, după caz, diploma de doctor în domeniu.
Art. 77: Asigurarea îndrumării profesionale
(1)Arhitectul care garantează îndrumarea profesională a stagiarului
trebuie să aibă competenţa profesională cerută de lege şi de
prevederile prezentului regulament.
(2)Arhitectul care a fost sancţionat disciplinar nu poate îndeplini
funcţia de îndrumător de stagiu, după cum urmează:
a)pe o perioadă de 3 ani de la aplicarea sancţiunii cu avertisment
sau vot de blam;
b)pe o perioadă de 5 ani de la executarea sancţiunii de suspendare
a dreptului de semnătură;
c)pe o perioadă de 7 ani de la executarea sancţiunii de suspendare
a calităţii de membru al Ordinului.
(3)Arhitectul îndrumător sancţionat disciplinar pierde această
calitate odată cu aplicarea sancţiunii, caz în care convenţia de
stagiu încetează cu aceeaşi dată, iar arhitectul stagiar urmează
să încheie o convenţie de stagiu cu un alt arhitect, în condiţiile
legii.
(4)Arhitectul îndrumător se angajează faţă de consiliul filialei
teritoriale cu privire la asigurarea unei bune şi complete pregătiri
profesionale şi a unui venit echitabil pentru stagiar, corespunzător
muncii depuse, şi este obligat să îl informeze pe preşedintele
filialei, în scris, asupra oricărei cauze de încetare a îndrumării.
(5)Dacă, din orice motive, pe perioada stagiului, arhitectul care
asigură efectiv îndrumarea profesională nu îşi mai poate îndeplini
obligaţiile specifice, acesta va trebui să depună un raport motivat
asupra situaţiei intervenite, adresat preşedintelui filialei, solicitând
preluarea obligaţiilor de către un alt arhitect.
(6)În cazul în care se constată că arhitectul îndrumător, cu rea-
credinţă, nu şi-a îndeplinit obligaţiile asumate prin angajamentul
asumat potrivit prezentului regulament şi/sau prin contractul
încheiat în acest sens cu stagiarul, consiliul filialei teritoriale va
declanşa împotriva sa procedura disciplinară, potrivit legii şi
prezentului regulament.
Art. 78: Drepturile arhitecţilor, arhitecţilor de interior şi
conductorilor arhitecţi stagiari
(1)Stagiarii pot semna în perioada stagiaturii studii, planuri şi
proiecte proprii, întocmite pentru concursuri, expoziţii sau alte
manifestări specializate, în măsura în care rezultatul acestora nu
presupune eliberarea unei autorizaţii de construire.
(2)Stagiarii vor colabora la întocmirea proiectelor de arhitectură,
dacă un arhitect cu drept de semnătură îşi asumă întreaga
responsabilitate a proiectului în vederea emiterii autorizaţiei de
construire/desfiinţare, în condiţiile legii.
(3)Pentru o bună şi completă pregătire profesională, stagiarii vor
participa efectiv la toate fazele de proiectare, inclusiv la cea de
urmărire de şantier.
(4)În perioada efectuării stagiului, stagiarii pot beneficia, la cerere,
de o detaşare în cadrul filialei în care efectuează stagiatura în
condiţiile prezentului regulament, cu acordul celor două filiale
implicate, respectiv cea de domiciliu şi cea în care se află locul de
muncă.
Art. 79: Obligaţiile stagiarilor
(1)Stagiarii sunt obligaţi să respecte toate dispoziţiile legale
referitoare la profesia de arhitect, precum şi Normele metodologice
privind efectuarea stagiului pentru dobândirea dreptului de
semnătură.
(2)Stagiarii au obligaţia de a anunţa, în scris, filiala din care fac
parte despre suspendarea stagiului, indicând în mod obligatoriu
motivele suspendării.
Art. 80: Conferinţele de stagiu
(1)Conferinţele de stagiu anuale se constituie ca o formă de
îndrumare profesională a arhitecţilor stagiari, în vederea acordării
dreptului de semnătură.
(2)Ordinul, împreună cu filialele sale teritoriale, are obligaţia de a
organiza anual o conferinţă de stagiu, la care stagiarii au obligaţia
să participe.
(3)Conferinţele de stagiu cuprind expuneri asupra tematicii stabilite
conform art. 33 alin. (1) lit. r), cu prezentarea unor aplicaţii
practice.
Art. 81: Finalizarea stagiului
La împlinirea efectivă a duratei stagiului, potrivit art. 74, stagiarul
care solicită drept de semnătură poate să se prezinte la sesiunea
de acordare a dreptului de semnătură, organizată trimestrial de
Ordin, respectând Normele metodologice de acordare a dreptului
de semnătură.
Art. 82: Acordarea dreptului de semnătură
(1)Dreptul de semnătură se acordă arhitecţilor care îndeplinesc
condiţiile de onorabilitate şi de stagiu sau, după caz, de experienţă
profesională practică, în condiţiile legii, ale Directivei şi ale
Normelor metodologice de acordare a dreptului de semnătură
aprobate de către Consiliul naţional.
(2)Evaluarea cunoştinţelor, aptitudinilor şi a experienţei
profesionale relevante dobândite în timpul stagiului se face de
către o comisie formată din arhitecţi cu drept de semnătură,
numită de Consiliul naţional, potrivit prevederilor art. 30 alin. (1)
lit. o).
(3)Sesiunile de acordare a dreptului de semnătură vor fi organizate
de către Colegiul director.
(4)În vederea dobândirii dreptului de semnătură, stagiarul va
întocmi un dosar care va cuprinde documentele prevăzute de
Normele metodologice de acordare a dreptului de semnătură,
precum şi certificatul privind dobândirea experienţei profesionale
practice, prevăzut la art. 11 alin. (5) din Lege şi, după caz, diploma
de doctor în domeniu.
CAPITOLUL IX: Modalităţi de exercitare a profesiei de
arhitect
Art. 83: Dispoziţii generale
(1)Pentru exercitarea profesiei, arhitecţii cu drept de semnătură
pot constitui, la alegere, potrivit legii, birouri individuale, birouri
asociate, societăţi civile profesionale, societăţi comerciale de
proiectare sau îşi pot desfăşura activitatea în temeiul unor
contracte de muncă, potrivit legii.
(2)Arhitectul este liber să opteze şi să îşi schimbe în orice moment
opţiunea pentru una dintre formele şi modalităţile de exercitare a
profesiei prevăzute de Lege.
(3)Indiferent de forma de exercitare a profesiei precizată la alin.
(1), arhitecţii cu drept de semnătură pot dobândi calitatea de
proiectant general.
(4)Indiferent de forma de exercitare a profesiei, potrivit
prevederilor Legii, arhitecţii cu drept de semnătură pot angaja
salariaţi.
(5)Societăţile, constituite conform legii, cu obiect principal de
activitate proiectarea de arhitectură, care nu au în cadrul
personalului un arhitect cu drept de semnătură şi care desfăşoară
şi activităţi de proiectare în arhitectură, au obligaţia ca, pentru
întocmirea proiectelor de arhitectură supuse autorizării, să încheie
contracte cu birouri sau societăţi comerciale de proiectare,
pentru a beneficia de serviciile unui arhitect cu drept de
semnătură.
(6)Arhitecţii, titulari ai birourilor individuale sau asociate ori
asociaţi într-o societate civilă de arhitectură, îşi pot începe
activitatea doar după declararea formei de exercitare a profesiei la
filiala teritorială din care fac parte şi înregistrarea acestora la
administraţia financiară din localitatea/sectorul municipiului
Bucureşti unde îşi desfăşoară activitatea.
(7)Arhitectul este obligat să anunţe, în scris, filiala teritorială din
care face parte despre orice modificare în forma de exercitare a
profesiei, imediat ce aceasta a avut loc, anexând şi o copie după
actele doveditoare.
(8)Obligaţia de a comunica de îndată filialei teritoriale, în scris,
modificările privind asocierea, colaborarea sau angajarea revine
atât arhitectului, cât şi titularului biroului individual sau
coordonatorului birourilor asociate şi societăţilor civile profesionale
de arhitectură.
(9)În cazul în care arhitectul nu şi-a declarat forma în cadrul căreia
îşi exercită dreptul de semnătură, acesta nu va fi înregistrat în
Tabloul naţional al arhitecţilor.
Art. 84: Birourile individuale de arhitectură
(1)Birourile individuale de arhitectură, constituite potrivit legii, se
declară la Ordin. Raporturile contractuale se stabilesc între biroul
individual şi client.
(2)În birourile individuale de arhitectură îşi exercită profesia un
arhitect cu drept de semnătură, în calitate de titular. În cadrul
biroului individual îşi pot desfăşura activitatea şi alţi arhitecţi, cu
sau fără drept de semnătură, precum şi stagiari, care pot avea
calitatea de salariaţi.
Art. 85: Procedura de înfiinţare a birourilor individuale de
arhitectură
(1)Birourile individuale de arhitectură se înfiinţează prin actul de
voinţă/decizia arhitectului titular.
(2)Birourile individuale de arhitectură se înregistrează la filiala
teritorială a Ordinului din care face parte arhitectul, prin
depunerea următoarelor documente:
a)cererea-tip de înregistrare a biroului individual de arhitectură,
semnată şi parafată, întocmită în două exemplare, dintre care unul,
purtând numărul de înregistrare a cererii, se păstrează în evidenţa
filialei Ordinului, iar celălalt se returnează solicitantului, acesta
neţinând loc de dovadă de înregistrare a biroului individual de
arhitectură;
b)dovada spaţiului;
c)modelul siglei şi ştampilei biroului individual de arhitectură la
scara 3/1 şi 1/1;
d)actul de înfiinţare a biroului individual, în 3 exemplare, din care
două, purtând dovada de înregistrare a biroului individual de
arhitectură la filiala Ordinului, se vor returna solicitantului în
termen de cel mult 7 zile.
(3)În termen de 7 zile de la înregistrarea cererii, preşedintele
filialei teritoriale va elibera o dovadă de înregistrare a biroului
individual de arhitectură.
Art. 86: Procedura de desfiinţare a birourilor individuale de
arhitectură
(1)În cazul desfiinţării biroului individual de arhitectură, titularul
acestuia are obligaţia finalizării tuturor contractelor angajate.
(2)Pentru renunţarea la exerciţiul profesiei se formulează o cerere
în scris cu cel puţin 60 de zile înainte de data prevăzută pentru
încetarea activităţii.
(3)Biroul individual de arhitectură se desfiinţează de drept în
următoarele situaţii:
a)încetarea dreptului de semnătură al titularului;
b)decesul titularului.
Art. 87: Birourile asociate de arhitectură
(1)Birourile individuale de arhitectură, constituite potrivit legii, se
pot asocia prin contract, în scopul exercitării în comun a
profesiei. Asocierea nu poate restrânge drepturile arhitecţilor
asociaţi, cu excepţia interdicţiei de a angaja clienţi cu interese
contrare.
(2)Convenţia de asociere se încheie, în formă scrisă, între arhitecţii
titulari ai birourilor individuale de arhitectură.
(3)Convenţia de asociere se declară şi se depune la filiala teritorială
unde sunt înregistrate birourile individuale, nu mai târziu de 7 zile
calendaristice de la semnarea ei.
(4)Un asociat nu poate accepta o lucrare sau un client dacă unul
dintre asociaţii săi se opune în mod justificat.
Art. 88: Procedura de înfiinţare a birourilor asociate de
arhitectură
(1)Asocierea birourilor individuale de arhitectură se declară la filiala
teritorială a Ordinului unde se află sediul profesional, prin
depunerea următoarelor documente:
a)cererea-tip de înregistrare a birourilor asociate de arhitectură,
semnată şi parafată de către toţi asociaţii, întocmită în două
exemplare, din care unul, purtând numărul de înregistrare a cererii,
se păstrează în evidenţa filialei Ordinului, iar celălalt se returnează
solicitantului, acesta neţinând loc de dovadă de înregistrare a
biroului individual de arhitectură;
b)dovada spaţiului;
c)modelul siglei şi ştampilei birourilor asociate de arhitectură la
scara 3/1 şi 1/1;
d)exemplarele contractului de asociere, din care unul se va păstra
la filială, iar celelalte, purtând dovada de înregistrare a birourilor
asociate de arhitectură la filiala Ordinului, se vor returna
solicitantului în termen de cel mult 7 zile.
(2)În termen de 7 zile de la înregistrarea cererii, preşedintele
filialei teritoriale va elibera o dovadă de înregistrare a birourilor
asociate de arhitectură.
Art. 89: Procedura de desfiinţare a asocierii birourilor de
arhitectură
(1)Condiţiile desfiinţării asocierii se vor stabili prin contractul de
asociere, iar renunţarea la asociere se anunţă în scris în termen
de 7 zile la filiala unde este înregistrată cererea iniţială de
înfiinţare, precum şi la filialele din care fac parte asociaţii, în
condiţiile înscrierii acestora în mai multe tablouri teritoriale.
(2)Prin desfiinţarea asocierii birourilor de arhitectură, dacă titularii
birourilor nu hotărăsc altfel, birourile individuale îşi desfăşoară
activitatea în continuare în mod independent.
Art. 90: Societăţile civile profesionale de arhitectură
(1)Societăţile civile profesionale de arhitectură se constituie, în
condiţiile legii, de către 2 sau mai mulţi arhitecţi cu drept de
semnătură, prin contract de societate înregistrat la filiala teritorială
a Ordinului.
(2)Raporturile contractuale se nasc între client şi societatea civilă
profesională de arhitectură, indiferent care dintre arhitecţii asociaţi
sau salariaţi îndeplineşte serviciul profesional.
(3)În cadrul societăţilor civile profesionale de arhitectură,
patrimoniul este comun şi aparţine asociaţilor în cote-părţi stabilite
prin contractul de societate.
(4)Contractul de societate civilă profesională de arhitectură şi
statutul acesteia sunt încheiate în formă scrisă între arhitecţii
asociaţi, cu respectarea contractului-cadru stabilit de Consiliul
naţional al Ordinului.
Art. 91: Procedura de înfiinţare a societăţilor civile
profesionale de arhitectură
(1)Societăţile civile profesionale de arhitectură se declară la filiala
teritorială a Ordinului în a cărei rază se află sediul profesional, prin
depunerea următoarelor documente:
a)cererea-tip de înregistrare a societăţii civile profesionale de
arhitectură, întocmită în două exemplare, din care unul, purtând
numărul de înregistrare a cererii, se păstrează în evidenţa filialei,
iar celălalt se returnează solicitantului, acesta neţinând loc de
dovadă de înregistrare a societăţii civile profesionale de
arhitectură;
b)dovada spaţiului;
c)modelul siglei şi ştampilei societăţii civile profesionale de
arhitectură la scara 3/1 şi 1/1;
d)exemplarele contractului de societate şi o copie a statutului, din
care unul se va păstra la filială, iar celelalte, purtând dovada de
înregistrare a societăţii civile profesionale de arhitectură, se vor
returna solicitantului în termen de cel mult 7 zile.
(2)În termen de 7 zile de la înregistrarea cererii, preşedintele
filialei teritoriale va elibera o dovadă de înregistrare a societăţii
civile profesionale de arhitectură.
Art. 92: Procedura de desfiinţare a societăţilor civile
profesionale de arhitectură
Condiţiile desfiinţării societăţilor civile profesionale de arhitectură
se vor stabili prin contractul de societate şi statut, iar renunţarea la
asociere se anunţă în scris în termen de 7 zile la filiala unde este
înregistrată cererea iniţială de înfiinţare, precum şi la filialele din
care fac parte asociaţii, în condiţiile înscrierii acestora în mai multe
tablouri teritoriale.
Art. 93: Nedeclararea formei de exercitare a dreptului de
semnătură
În cazul în care arhitectul nu şi-a declarat la filială forma în cadrul
căreia îşi exercită dreptul de semnătură, acesta nu poate fi
înregistrat în Tabloul naţional al arhitecţilor.
Art. 94: Procedura de înregistrare a formelor de exercitare a
profesiei de arhitect: birou individual, birouri asociate,
societăţi civile
(1)Cererile de înregistrare a formelor de exercitare a profesiei pot fi
respinse numai în cazul în care documentele depuse nu cuprind
toate menţiunile prevăzute în prezentul regulament sau conţin
dispoziţii contrare legii.
(2)În evidenţa filialei se vor arhiva toate documentele depuse de
titulari, precum şi dovada de înregistrare emisă, într-un dosar de
evidenţă care se deschide pentru fiecare birou individual,
asociere de birouri sau societate civilă profesională.
CAPITOLUL X: Răspunderea disciplinară
SECŢIUNEA 1: Dispoziţii generale
Art. 95: Răspunderea disciplinară
(1)Membrii Ordinului răspund disciplinar pentru nerespectarea
prevederilor Legii, ale prezentului regulament, ale Codului
deontologic al profesiei de arhitect, ale hotărârilor proprii adoptate
de forurile de conducere abilitate ale Ordinului, precum şi pentru
orice abateri săvârşite în legătură cu profesia ori în afara acesteia
care aduc prejudicii prestigiului profesiei sau Ordinului.
(2)Protecţia onoarei şi prestigiului profesiei, respectarea legii, a
statutului profesiei şi a deciziilor obligatorii ale forurilor de
conducere ale profesiei sunt încredinţate organelor profesiei
constituite potrivit dispoziţiilor Legii.
(3)Răspunderea disciplinară a arhitectului nu exclude răspunderea
contravenţionala, civilă, penală sau administrativă a acestuia.
(4)În cazul în care instanţele judecătoreşti pronunţă hotărâri
definitive de condamnare a unui arhitect cu drept de semnătură
pentru fapte penale legate de exercitarea profesiei sau aplică
pedeapsa complementară a interdicţiei de exercitare a profesiei, o
copie a dispozitivului hotărârii va fi comunicată filialei Ordinului.
(5)În condiţiile neînceperii procedurii de judecare de către comisiile
de disciplină a abaterilor săvârşite de membrii Ordinului, aplicarea
sancţiunilor se prescrie în termen de 2 ani de la săvârşirea
acestora.
Art. 96: Sancţiunile disciplinare
Sancţiunile disciplinare sunt:
a)avertismentul;
b)votul de blam;
c)suspendarea pe o perioadă de 6-12 luni a dreptului de
semnătură;
d)suspendarea pe o perioadă de 6-12 luni a calităţii de membru
al Ordinului.
Art. 97: Abateri disciplinare privind parafa profesională
(1)Abaterile disciplinare, fără a fi o enumerare limitativă, pentru
care se aplică sancţiunile disciplinare stabilite de art. 39 alin. (2) lit.
c) şi d) din Lege, sunt:
a)împrumutarea sau înstrăinarea parafei altor persoane, indiferent
de calitatea acestora, cu scopul de a o aplica pe proiectele supuse
autorizării;
b)nepredarea în termenul legal a parafei profesionale în cazul în
care s-a dispus prin sancţiune definitivă suspendarea dreptului de
semnătură sau arhitectul/arhitectul de interior/conductorul arhitect
cu drept de semnătură a solicitat la cerere suspendarea, în
condiţiile prezentului regulament şi ale altor prevederi legale în
materie;
c)realizarea de duplicate ale parafei;
d)nedeclararea pierderii parafei la filiala teritorială din care face
parte membrul şi într-un ziar de circulaţie naţională;
e)păstrarea parafei în alt loc decât sediul profesional, în condiţiile în
care deţinătorul nu o are asupra sa;
f)practicarea semnăturii de complezenţă, aşa cum este definită de
Codul deontologic al profesiei de arhitect;
g)neînregistrarea proiectelor de arhitectură elaborate în vederea
emiterii autorizaţiei de construire/desfiinţare sau organizare de
şantier.
(2)Pentru abaterile disciplinare pentru care se aplică sancţiunile
disciplinare stabilite de art. 39 alin. (2) lit. c) şi d) din Lege,
membrul sancţionat are obligaţia de a preda parafa şi legitimaţia de
membru, în caz contrar aplicându-se încă o dată sancţiunea
respectivă.
Art. 98: Instanţele disciplinare
(1)Instanţele disciplinare organizate la nivelul Ordinului sunt:
a)comisia teritorială de disciplină, organizată la nivelul fiecărei
filiale;
b)Comisia naţională de disciplină, organizată la nivelul Ordinului.
(2)Oricare dintre membrii comisiilor de disciplină decade de drept
din această funcţie dacă:
a)s-a aplicat împotriva sa o sancţiune disciplinară;
b)instanţa judecătorească pronunţă o hotărâre definitivă de
condamnare a membrului comisiei de disciplină pentru fapte penale
legate de exercitarea profesiei de arhitect sau aplică sancţiunea
complementară a interdicţiei de exercitare a acestei profesii.
SECŢIUNEA 2: Funcţionarea comisiilor teritoriale de
disciplină
Art. 99: Comisiile teritoriale de disciplină
(1)În fiecare filială teritorială se organizează şi funcţionează o
comisie teritorială de disciplină, independentă de forurile de
conducere ale filialei teritoriale. Comisiile teritoriale de disciplină
vor fi compuse din:
a)7 membri, dintre care 5 titulari şi 2 supleanţi, pentru filialele
teritoriale care au până la 250 de membri;
b)9 membri, dintre care 7 titulari şi 2 supleanţi, pentru filialele
teritoriale care au între 251 şi 1.000 de membri;
c)13 membri, dintre care 9 titulari şi 4 supleanţi, pentru filialele
care au peste 1.000 de membri.
(2)Cel puţin două treimi din numărul membrilor comisiilor
teritoriale de disciplină vor fi arhitecţi cu drept de semnătură.
(3)Membrii comisiilor teritoriale de disciplină sunt aleşi de
conferinţa teritorială a filialei, pe o perioadă de 4 ani, dar nu mai
mult de două mandate consecutive.
Art. 100: Organizarea şi funcţionarea comisiilor teritoriale
de disciplină
(1)Comisia teritorială de disciplină se organizează şi îşi
desfăşoară activitatea în conformitate cu dispoziţiile Legii, ale
prezentului regulament şi ale Codului deontologic al profesiei de
arhitect.
(2)Membrii comisiei teritoriale de disciplină se aleg de conferinţa
teritorială dintre arhitecţii cu o vechime de minimum 10 ani în
profesie.
(3)Comisia teritorială de disciplină se întruneşte:
a)pentru prima dată, în termen de 15 zile de la alegere, pentru
desemnarea preşedintelui;
b)în şedinţe de lucru, la convocarea preşedintelui.
(4)Un angajat al filialei desemnat de colegiul director teritorial
îndeplineşte funcţia de secretar al comisiei teritoriale de disciplină.
Art. 101: Atribuţiile comisiei teritoriale de disciplină
(1)Comisia teritorială de disciplină judecă, în fond, abaterile
disciplinare săvârşite de arhitecţii, arhitecţii de interior şi
conductorii arhitecţi înscrişi în filială, cu excepţia membrilor
forurilor de conducere şi a celor ai comisiilor alese.
(2)Comisia teritorială de disciplină dispune împotriva membrilor săi
sancţiunile prevăzute la art. 39 alin. (2) lit. a) şi b) din Lege.
(3)Pentru sancţiunile prevăzute la art. 39 alin. (2) lit. c) şi d) din
Lege, comisia teritorială de disciplină propune sancţiunea şi
înaintează dosarul Comisiei naţionale de disciplină.
Art. 102: Atribuţiile preşedintelui comisiei teritoriale de
disciplină
Preşedintele comisiei teritoriale de disciplină are următoarele
atribuţii:
a)coordonează activitatea comisiei teritoriale de disciplină;
b)alcătuieşte completurile de judecată;
c)programează şedinţele comisiei teritoriale de disciplină;
d)asigură buna organizare a evidenţelor comisiei teritoriale de
disciplină;
e)organizează activităţile cu caracter administrativ ale comisiei
teritoriale de disciplină.
Art. 103: Completul de judecată
(1)Completul de judecată al comisiei teritoriale de disciplină este
alcătuit din 3 membri.
(2)Preşedintele comisiei teritoriale de disciplină va desemna pentru
fiecare cauză un complet de judecată, precum şi preşedintele
acestuia.
(3)În cadrul completurilor de judecată care soluţionează cauze în
care este implicat un arhitect nu pot fi desemnaţi membri ai
completului conductori arhitecţi sau arhitecţi de interior din cadrul
comisiei de disciplină.
(4)Prezenţa membrilor completului, precum şi respectarea orei de
începere a şedinţei sunt obligatorii.
(5)Din completurile de judecată nu pot face parte soţul sau rudele
ori afinii până la gradul al treilea inclusiv ai arhitectului trimis în
judecată, precum şi ai celui care a declanşat prin sesizare
procedura disciplinară.
Art. 104: Statutul comisiei şi al completurilor
Comisia teritorială de disciplină şi completurile de judecată îşi
desfăşoară activitatea independent de forurile de conducere ale
filialei.
Art. 105: Atribuţiile preşedintelui completului de judecată
Preşedintele completului de judecată are următoarele atribuţii:
a)se asigură că dosarul cauzei este cunoscut tuturor membrilor
completului;
b)face prezenţa membrilor completului de judecată şi apelul
părţilor la începutul fiecărei şedinţe;
c)conduce dezbaterile, dă cuvântul părţilor, precum şi celorlalţi
membri ai completului de judecată şi asigură disciplina şedinţei.
Art. 106: Abaterile membrilor comisiei teritoriale de
disciplină
(1)În cazul în care un membru al comisiei teritoriale de disciplină
are 3 absenţe consecutive nemotivate de la şedinţele comisiei ori
nu îşi îndeplineşte atribuţiile care îi revin potrivit calităţii sale, poate
decădea din funcţie.
(2)La propunerea preşedintelui comisiei teritoriale de disciplină,
consiliul de conducere teritorial constată decăderea din funcţie a
unui membru al comisiei. Constatarea decăderii din funcţie se face
pe baza unui raport de cercetare prealabilă, întocmit de o comisie
formată din 3 membri ai consiliului de conducere teritorial,
desemnaţi de către acesta prin hotărâre.
Art. 107: Completarea comisiei teritoriale de disciplină
Locurile rămase vacante se completează cu arhitecţi care au
candidat la alegerile pentru comisia teritorială de disciplină în
cadrul conferinţei teritoriale, în ordinea numărului de voturi
obţinute, dar nu mai puţin de jumătate plus unu din voturile valabil
exprimate.
Art. 108: Hotărârile şi rezoluţiile comisiei teritoriale de
disciplină
(1)Hotărârile în cauzele disciplinare se adoptă cu majoritatea
voturilor membrilor completului.
(2)Hotărârile se adoptă potrivit procedurii prevăzute în prezentul
regulament şi se completează cu prevederile codului de procedură
privind activitatea jurisdicţională a comisiilor de disciplină ale
filialelor teritoriale şi cea a Ordinului, aprobat de către Consiliul
naţional, precum şi cu prevederile Codului de procedură civilă.
(3)Rezoluţiile se adoptă în probleme de organizare, discutate de
plenul comisiei teritoriale de disciplină, în cadrul şedinţelor cu
caracter administrativ.
(4)Rezoluţiile se adoptă cu votul majorităţii simple a membrilor
comisiei teritoriale de disciplină.
Art. 109: Arhiva
(1)Toate dosarele cauzelor aflate pe rolul comisiei teritoriale de
disciplină, precum şi documentele cu caracter administrativ ale
comisiei se vor arhiva prin grija secretarului comisiei, cu sprijinul
secretariatului filialei.
(2)Comisia teritorială de disciplină ţine, prin grija secretarului său,
următoarele registre:
a)registrul de procese-verbale şi rezoluţii ale şedinţelor
administrative din plenul comisiei teritoriale de disciplină;
b)registrul general al cauzelor disciplinare, în care se înregistrează
fiecare cauză şi se specifică fiecare sancţiune disciplinară dispusă.
Art. 110: Contestaţiile împotriva hotărârilor comisiei
teritoriale de disciplină
(1)Împotriva hotărârii comisiei teritoriale de disciplină prin care s-a
dispus una dintre sancţiunile disciplinare prevăzute la art. 39 alin.
(2) lit. a) şi b) din Lege se poate formula contestaţie la Comisia
naţională de disciplină în termen de 30 de zile de la data
comunicării hotărârii.
(2)În cazul în care nu se formulează contestaţie în termenul
prevăzut la alin. (1), hotărârea comisiei teritoriale de disciplină
rămâne definitivă.
Art. 111: Aplicarea hotărârilor disciplinare
Aplicarea hotărârilor disciplinare prevăzute la art. 39 alin. (2) lit. a)
şi b) din Lege, rămase definitive, se face de către colegiul director
al filialei teritoriale.
SECŢIUNEA 3: Funcţionarea Comisiei naţionale de disciplină
Art. 112: Comisia naţională de disciplină
(1)Comisia naţională de disciplină se organizează şi îşi desfăşoară
activitatea în conformitate cu dispoziţiile Legii şi ale prezentului
regulament.
(2)Comisia naţională de disciplină funcţionează independent de
forurile de conducere ale Ordinului.
(3)Comisia naţională de disciplină se întruneşte:
a)pentru prima dată în termen de 15 zile de la alegerea ei şi
desemnează din rândul membrilor săi, prin vot secret,
preşedintele;
b)în şedinţe de lucru, la convocarea preşedintelui.
(4)Un angajat al Ordinului cu studii superioare juridice, desemnat
de Colegiul director, îndeplineşte funcţia de secretar al Comisiei
naţionale de disciplină, calitate în care păstrează, ţine evidenţele şi
efectuează lucrările necesare în vederea desfăşurării activităţii
Comisiei naţionale de disciplină, sub îndrumarea preşedintelui.
Art. 113: Competenţa Comisiei naţionale de disciplină
(1)Comisia naţională de disciplină este alcătuită din 5 arhitecţi
titulari şi 10 supleanţi, cu minimum 10 ani vechime în profesie,
dintre care în mod obligatoriu două treimi sunt arhitecţi cu drept de
semnătură.
(2)Comisia naţională de disciplină judecă, în complet de 3 membri,
abaterile pentru care comisiile teritoriale de disciplină au propus,
potrivit art. 39 alin. (4) din Lege, aplicarea uneia dintre sancţiunile
prevăzute de art. 39 alin. (2) lit. c) şi d) din Lege.
(3)Comisia naţională de disciplină judecă în fond şi soluţionează
contestaţiile.
(4)În fond, în complet de 3 membri, Comisia naţională de disciplină
judecă abaterile disciplinare săvârşite de membrii forurilor de
conducere ale filialelor şi ale Ordinului, precum şi abaterile
disciplinare săvârşite de membrii comisiilor alese ale filialelor şi ale
Ordinului.
(5)Pentru soluţionarea contestaţiilor, Comisia naţională de
disciplină judecă:
a)în complet de 3 membri, contestaţiile împotriva hotărârilor
comisiilor teritoriale de disciplină prin care s-a dispus una dintre
sancţiunile disciplinare prevăzute la art. 39 alin. (2) lit. a) şi b) din
Lege;
b)în complet de 5 membri, contestaţiile împotriva hotărârilor
pronunţate în fond de Comisia naţională de disciplină.
(6)Comisia naţională de disciplină şi completele de judecată îşi
desfăşoară activitatea independent de forurile de conducere ale
Ordinului.
Art. 114: Atribuţiile preşedintelui Comisiei naţionale de
disciplină
Preşedintele Comisiei naţionale de disciplină are următoarele
atribuţii:
a)coordonează activitatea Comisiei naţionale de disciplină;
b)alcătuieşte completurile de judecată;
c)programează şedinţele Comisiei naţionale de disciplină;
d)asigură buna organizare a evidenţelor Comisiei naţionale de
disciplină;
e)organizează activităţile cu caracter administrativ ale Comisiei
naţionale de disciplină.
Art. 115: Completul de judecată
(1)Completul de judecată al Comisiei naţionale de disciplină este
alcătuit şi judecă potrivit prevederilor art. 113 alin. (2)-(5).
(2)Prezenţa membrilor completului, precum şi respectarea orei de
începere a şedinţei sunt obligatorii.
(3)Absenţa poate fi motivată în situaţii excepţionale. Într-o
asemenea ipoteză, preşedintele va desemna de urgenţă un
înlocuitor dintre ceilalţi membri ai Comisiei naţionale de disciplină.
(4)Preşedintele Comisiei naţionale de disciplină va desemna pentru
fiecare şedinţă un preşedinte de şedinţă, astfel încât să asigure
participarea tuturor membrilor la activitatea acesteia.
(5)În cadrul completurilor de judecată care soluţionează cauze în
care este implicat un arhitect nu pot fi desemnaţi membri ai
completului conductori arhitecţi sau arhitecţi de interior din cadrul
Comisiei naţionale de disciplină.
(6)Din completurile de judecată nu pot face parte soţul sau rudele
ori afinii până la gradul al treilea inclusiv ai arhitectului trimis în
judecată, precum şi ai celui care a declanşat prin sesizare
procedura disciplinară.
(7)Din completul de judecată desemnat pentru soluţionarea
contestaţiei nu pot face parte membri ai Comisiei naţionale de
disciplină care au judecat cauza în fond.
Art. 116: Atribuţiile preşedintelui completului de judecată
Preşedintele de şedinţă are următoarele atribuţii:
a)se asigură că dosarul cauzei este cunoscut tuturor membrilor
completului;
b)face prezenţa membrilor completului de judecată şi apelul
părţilor la începutul fiecărei şedinţe;
c)conduce dezbaterile, dă cuvântul părţilor, precum şi celorlalţi
membri ai completului de judecată şi asigură disciplina şedinţei.
Art. 117: Abaterile membrilor Comisiei naţionale de
disciplină
(1)În cazul în care un membru al Comisiei naţionale de disciplină
are 3 absenţe consecutive nemotivate de la şedinţele comisiei ori
nu îşi îndeplineşte atribuţiile care îi revin potrivit calităţii sale, poate
decădea din funcţie.
(2)La propunerea preşedintelui Comisiei naţionale de disciplină,
Consiliul naţional constată decăderea din funcţie a unui membru al
comisiei. Constatarea decăderii din funcţie se face pe baza unui
raport de cercetare prealabilă, întocmit de o comisie formată din 3
membri ai Consiliului naţional desemnaţi de către acesta prin
hotărâre.
Art. 118: Completarea Comisiei naţionale de disciplină
Locurile rămase vacante se completează cu arhitecţi care au
candidat la alegerile pentru Comisia naţională de disciplină în cadrul
Conferinţei naţionale, în ordinea numărului de voturi obţinute, dar
nu mai puţin de jumătate plus unu din voturile valabil exprimate.
Art. 119: Hotărârile şi rezoluţiile Comisiei naţionale de
disciplină
(1)Hotărârile se adoptă potrivit codului de procedură privind
activitatea jurisdicţională a comisiilor de disciplină ale filialelor
teritoriale şi cea a Ordinului, aprobat de către Consiliul naţional,
procedură care se completează cu prevederile Codului de procedură
civilă.
(2)Comisia naţională de disciplină dezbate problemele de
organizare în cadrul şedinţelor cu caracter administrativ şi adoptă
rezoluţii cu votul majorităţii simple.
Art. 120: Arhiva
(1)Toate dosarele cauzelor aflate pe rolul Comisiei naţionale de
disciplină, precum şi documentele cu caracter administrativ ale
comisiei se vor arhiva prin grija secretarului comisiei, cu sprijinul
secretariatului Ordinului.
(2)Comisia naţională de disciplină ţine, prin grija secretarului
acestei comisii, următoarele registre:
a)registrul de procese-verbale şi rezoluţii ale şedinţelor în plen;
b)registrul general al cauzelor disciplinare, în care se înregistrează
fiecare cauză şi se specifică fiecare sancţiune disciplinară dispusă.
Art. 121: Contestaţiile împotriva hotărârilor Comisiei
naţionale de disciplină
(1)Hotărârea Comisiei naţionale de disciplină prin care s-a dispus o
sancţiune disciplinară prevăzută la art. 39 alin. (2) din Lege poate
fi atacată la instanţa judecătorească de contencios administrativ
competentă, în termen de 30 de zile de la data comunicării
acesteia.
(2)În cazul în care hotărârea Comisiei naţionale de disciplină nu a
fost atacată la instanţa judecătorească de contencios administrativ
competentă, potrivit prevederilor alin. (1), aceasta rămâne
definitivă.
Art. 122: Aplicarea hotărârilor disciplinare
Aplicarea hotărârilor disciplinare prevăzute la art. 39 alin. (2) lit.
c) şi d) din Lege, rămase definitive, se face de Consiliul naţional
al Ordinului, în baza hotărârii Comisiei naţionale de disciplină.
SECŢIUNEA 4: Reguli de procedură ale comisiilor de
disciplină
Art. 123: Sesizarea şi conţinutul acesteia
(1)Sesizarea împotriva unui membru se adresează comisiei
teritoriale de disciplină a filialei din care face parte membrul. În
cazul membrilor care fac parte din forurile de conducere ale
Ordinului sau filialelor, sesizarea se face la Comisia naţională de
disciplină.
(2)Forurile de conducere ale filialelor şi Ordinului se pot autosesiza
în legătură cu abaterile disciplinare ale membrilor, situaţie în care
vor formula sesizare la comisia de disciplină competentă şi vor
anexa documentele aferente în susţinerea acesteia.
(3)Sesizarea, în două exemplare, trebuie să cuprindă:
a)numele, prenumele şi adresa persoanei, respectiv denumirea
forului de conducere care face sesizarea;
b)numele, prenumele şi filiala din care face parte
arhitectul/arhitectul de interior/conductorul arhitect împotriva
căruia se formulează sesizarea;
c)descrierea situaţiei de fapt şi de drept;
d)probele pe care se întemeiază sesizarea, anexate în copie;
e)semnătura.
(4)În cazul în care sesizarea se face de către un for de conducere,
se anexează o copie a procesului-verbal al şedinţei în care s-a luat
hotărârea de a sesiza comisia de disciplină.
Art. 124: Primirea sesizării de către preşedintele comisiei de
disciplină
(1)Preşedintele comisiei de disciplină va examina dacă sesizarea
primită îndeplineşte condiţiile prevăzute la art. 123. În caz
afirmativ, acesta va fixa completul de judecată şi termenul primei
şedinţe.
(2)Dacă sesizarea nu îndeplineşte condiţiile, aceasta va fi
returnată celui care a depus-o, cu solicitarea de a fi refăcută
potrivit prezentului regulament.
Art. 125: Citarea părţilor şi fixarea termenului pentru
şedinţa de judecată
(1)Membrul împotriva căruia s-a făcut sesizarea este citat în scris,
prin scrisoare recomandată cu confirmare de primire, trimisă la
sediul profesional al acestuia sau la domiciliu cu 30 de zile înaintea
datei fixate pentru şedinţa de judecată. Sesizarea şi înscrisurile
aflate la dosar, în copie, se anexează la citaţie.
(2)Autorul sesizării este citat în acelaşi mod şi la aceeaşi dată.
(3)Refuzul de a da curs citaţiei nu împiedică desfăşurarea judecării.
(4)Neîndeplinirea procedurii de citare duce la anularea hotărârii.
(5)Părţile pot să ia cunoştinţă de dosar în orice stare a pricinii.
Art. 126: Şedinţele completului de judecată
(1)Şedinţa completului de judecată nu este publică.
(2)La primul termen, cu procedura completă, părţile pot formula
cereri pentru lipsă de apărare.
(3)Lipsa părţilor legal citate nu împiedică judecata. Instanţa
disciplinară se va pronunţa pe baza probelor aflate la dosarul
cauzei.
(4)Preşedintele completului de judecată conduce dezbaterile.
Acesta va lua declaraţii părţilor şi, dacă este cazul, martorilor.
(5)La finalul dezbaterilor, preşedintele va da cuvântul autorului
sesizării şi apoi membrului împotriva căruia s-a formulat sesizarea.
(6)Procesul-verbal al fiecărei şedinţe de judecată disciplinară va fi
întocmit de secretarul comisiei de disciplină şi va fi semnat de către
toţi membrii completului.
Art. 127: Dreptul la apărare
(1)Dreptul la apărare este garantat.
(2)Părţile trebuie să se înfăţişeze personal în faţa comisiei de
disciplină şi pot fi asistate de un arhitect cu drept de semnătură.
(3)Membrii comisiei de disciplină nu pot fi apărători.
(4)Dacă membrul procedural citat împotriva căruia s-a formulat
sesizare nu se prezintă, completul de judecată apreciază suveran
dacă se poate trece la dezbateri.
Art. 128: Completul de judecată
Completul de judecată poate judeca numai în prezenţa tuturor
membrilor.
Art. 129: Deliberarea
(1)În cazul în care comisia de disciplină consultă un jurist
independent asupra problemelor de drept în discuţie, acesta va
răspunde în scris şi nu va participa la dezbaterile comisiei de
disciplină.
(2)Rezultatul deliberărilor asupra soluţiei se consemnează în scris şi
se semnează de toţi membrii comisiei de disciplină care au
participat la judecată.
(3)Comisia de disciplină poate pronunţa una dintre următoarele
soluţii:
a)admiterea sesizării;
b)respingerea sesizării;
c)admiterea contestaţiei formulate împotriva hotărârilor pronunţate
în fond de comisiile teritoriale de disciplină sau de Comisia
naţională de disciplină;
d)respingerea contestaţiei formulate împotriva hotărârilor
pronunţate în fond de comisiile teritoriale de disciplină sau de
Comisia naţională de disciplină.
(4)Hotărârile se adoptă cu votul majorităţii simple a membrilor
completului.
Art. 130: Redactarea hotărârilor
(1)După pronunţarea hotărârii, aceasta trebuie să fie redactată în
termen de 15 zile lucrătoare.
(2)Hotărârea trebuie să cuprindă:
a)numele şi prenumele preşedintelui de şedinţă, ale membrilor
completului şi secretarului completului;
b)numele, prenumele sau denumirea părţilor;
c)susţinerile părţilor;
d)reţinerea situaţiei de fapt;
e)motivarea soluţiei în fapt şi în drept;
f)soluţia pronunţată în cauză;
g)calea de atac;
h)data pronunţării;
i)semnăturile membrilor completului de judecată şi cea a
secretarului.
(3)Hotărârile se redactează de un membru al completului de
judecată desemnat de preşedintele de şedinţă, ajutat de secretarul
comisiei.
(4)Când nu există unanimitate, membrul completului de judecată
aflat în minoritate este obligat să îşi motiveze în scris opinia
separată, care se va ataşa la hotărâre.
(5)Prevederile privind deliberarea şi redactarea hotărârilor se aplică
şi completurilor de judecată ale comisiilor teritoriale de disciplină.
(6)În cazul în care comisia teritorială de disciplină propune una
dintre sancţiunile prevăzute la art. 39 alin. (2) lit. c) şi d) din Lege,
completul comisiei teritoriale de disciplină formulează propunerea
de sancţionare, motivată în fapt şi în drept, şi înaintează dosarul
cauzei Comisiei naţionale de disciplină în termen de 15 zile de la
data redactării propunerii.
Art. 131: Comunicarea hotărârilor
(1)Fiecare hotărâre de sancţionare disciplinară este comunicată,
în termen de 15 zile de la redactare, părţilor, preşedintelui filialei
teritoriale şi preşedintelui Ordinului, prin scrisoare recomandată
cu confirmare de primire.
(2)Propunerea de sancţionare prevăzută la art. 130 alin. (6) va fi
comunicată numai părţilor.
Art. 132: Efectele hotărârilor disciplinare
Hotărârea disciplinară rămasă definitivă are faţă de părţi şi de
forurile organizaţiei autoritate de lucru judecat.
Art. 133: Executarea sancţiunilor disciplinare
(1)Hotărârile disciplinare rămase definitive se aplică de către
colegiul director teritorial sau, după caz, de Consiliul naţional al
Ordinului, fiind executorii de la data comunicării hotărârilor de
aplicare.
(2)În cazul hotărârilor de aplicare a sancţiunilor prevăzute la art.
39 alin. (2) lit. c) şi d) din Lege, Consiliul naţional va stabili, în
hotărârea de aplicare, data la care sancţiunea încetează.
Art. 134: Alte dispoziţii de procedură obligatorii
Dispoziţiile privitoare la procedura de judecare a abaterilor
prevăzute în acest capitol se completează cu prevederile Codului de
procedură civilă.
CAPITOLUL XI: Dispoziţii finale
Art. 135: Dispoziţii finale
(1)Prezentul regulament se completează cu prevederile Legii şi ale
Hotărârii Guvernului nr. 932/2010 de aprobare a Normelor
metodologice de aplicare a Legii nr. 184/2001 privind organizarea
şi exercitarea profesiei de arhitect, cu modificările ulterioare.
(2)Prezentul regulament intră în vigoare la data publicării în
Monitorul Oficial al României, Partea I.
(3)La data intrării în vigoare a prezentului
regulament, Regulamentul de organizare şi funcţionare a Ordinului
Arhitecţilor din România, aprobat de Conferinţa naţională
extraordinară a Ordinului Arhitecţilor din România din 26-27
noiembrie 2011, publicat în Monitorul Oficial al României, Partea
I, nr. 342 din 21 mai 2012, se abrogă.
(4)Prezentul regulament se publică în Monitorul Oficial al României,
Partea I.
Președintele Ordinului Arhitecților din România
Arh. Șerban Dragoș Ion Țigănaș

Publicat în Monitorul Oficial cu numărul 704 din data de 13 august
2018
